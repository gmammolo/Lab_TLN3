{
  "thread": {
    "uuid": "6c2ee16514f61dac4f9354198bed47e649f7f123",
    "url": "https://tg.la7.it/esteri/medio-oriente-israele-iran-12-06-2025-239234",
    "site_full": "tg.la7.it",
    "site": "la7.it",
    "site_section": "https://tg.la7.it",
    "site_categories": [
      "politics",
      "law_government_and_politics"
    ],
    "section_title": "TGLA7 ultime notizie | TG LA7",
    "site_title": "TGLA7 ultime notizie | TG LA7",
    "title": "Guerra in Medio Oriente, tutti gli aggiornamenti | Trasferito il personale delle ambasciate Usa, timori di un attacco israeliano contro l'Iran",
    "title_full": "Guerra in Medio Oriente, tutti gli aggiornamenti | Trasferito il personale delle ambasciate Usa, timori di un attacco israeliano contro l'Iran",
    "published": "2025-06-12T09:21:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tg.la7.it/sites/default/files/news/2025/06/12/iran_nucleare.png",
    "performance_score": 0,
    "domain_rank": 20114,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6c2ee16514f61dac4f9354198bed47e649f7f123",
  "url": "https://tg.la7.it/esteri/medio-oriente-israele-iran-12-06-2025-239234",
  "ord_in_thread": 0,
  "author": "Redazione Digitale",
  "published": "2025-06-12T09:21:00.000+03:00",
  "title": "Guerra in Medio Oriente, tutti gli aggiornamenti | Trasferito il personale delle ambasciate Usa, timori di un attacco israeliano contro l'Iran",
  "text": "Gli Stati Uniti hanno ordinato l'evacauzione del personale diplomatico da diverse ambasciate in Medio Oriente. \"Potrebbe essere un posto pericoloso\" dice Trump. La decisione legata allo stallo sulle trattative con l'Iran sul nucleare. Timori per un attacco israeliano sull'Iran. La Gaza Humanitarian Foundation denuncia l'uccisione da parte di Hamas di 5 suoi operatori. Ieri 60 palestinesi uccisi nei pressi dei centri di distribuzione di aiuti umanitari. In Israele il parlamento israeliano ha respinto di misura un disegno di legge dell'opposizione per lo scioglimento della Knesset salvando così Netanyahu. Arrivato ieri sera a Milano il piccolo Adam, unico sopravvissuto di 10 fratelli uccisi alle bombe israeliane a Gaza\n• Segui tutti gli aggiornamenti Ore 10:00 - Idf: arrestati terroristi di Hamas nel sud della Siria Le Idf hanno dichiarato di aver arrestato terroristi di Hamas a Beit Jinn, nel sud della Siria. Secondo l'esercito, i terroristi stavano \"cercando di portare avanti molteplici piani terroristici contro civili israeliani e forze dell'Idf\". L'esercito ha inoltre affermato in una nota che le forze nella zona, a pochi chilometri a est del confine con Israele, hanno localizzato e confiscato armi da fuoco, caricatori e munizioni.\nOre 09:50 - La marcia per Gaza è arrivata a Tripoli Centinaia di attivisti filo-palestinesi, mobilitati in un convoglio terrestre dalla Tunisia, hanno raggiunto Tripoli, in Libia, proseguendo il loro viaggio verso l'Egitto con l'obiettivo di raggiungere Gaza e \"rompere il blocco\" del territorio palestinese. La carovana al Soumoud (\"resistenza\" in arabo), composta da una decina di autobus e un centinaio di auto, ha attraversato martedì il confine tra Tunisia e Libia senza incidenti ed è stata accolta da una folla entusiasta nella capitale libica. Il convoglio spera di attraversare la Libia orientale, controllata dalle forze del potente generale Khalifa Haftar, rivale del governo di Tripoli, prima di entrare in Egitto, le cui autorità non hanno ancora rilasciato un lasciapassare. Oggi è prevista la ripartenza in direzione Libia dell'Est.\nOre 09:25 - Usa, 'via personale ambasciate anche da Bahrein e Kuwait' Il Dipartimento di Stato americano ha ordinato al personale non essenziale e alle famiglie di lasciare le ambasciate Usa i n Bahrain e in Kuwait, nell'ambito dell'allarme per potenziali disordini che ha interessato le sedi diplomatiche statunitensi in vari Paesi del Medio Oriente, a partire dall'Iraq : allarme rilanciato dallo stesso presidente Trump. Lo si legge sui media internazionali.\nOre 08:55 - Fondazione umanitaria Gaza, 5 membri uccisi da Hamas La Fondazione umanitaria di Gaza, sostenuta dagli Stati Uniti, ha reso noto che 5 suoi membri sono stati uccisi in un attacco di Hamas . Nella loro ricostruzione dell'accaduto, Hamas ha attaccato un loro bus in viaggio per consegnare aiuti, uccidendo cinque persone e ferendone diverse altre. Ieri, \"intorno alle 22 ora di Gaza, un autobus che trasportava piu' di una dozzina di membri del team della Fondazione umanitaria di Gaza... e' stato attaccato da Hamas\", ha dichiarato il gruppo in un comunicato. \"Stiamo ancora raccogliendo i fatti, ma cio' che sappiamo e' devastante: ci sono almeno cinque morti, diversi feriti e il timore che alcuni membri del nostro team possano essere stati presi in ostaggio\", ha aggiunto. Il gruppo ha aggiunto che tutte e cinque le persone uccise erano operatori umanitari palestinesi alle dipendenze di GHF. \"Erano padri, fratelli, figli e amici, che rischiavano la vita ogni giorno per aiutare gli altri\", afferma il gruppo nella sua dichiarazione di condanna dell'attacco. La distribuzione di cibo e beni di prima necessita' nella Striscia di Gaza assediata e' diventata sempre piu' difficile e pericolosa, aggravando la profonda crisi alimentare del territorio. Decine di palestinesi sono stati uccisi mentre tentavano di raggiungere i punti di distribuzione e anche ieri le forze israeliane hanno ucciso 31 persone in attesa di ricevere gli aiuti. La GHF ha iniziato a operare il 26 maggio dopo un'interruzione di oltre due mesi dell'afflusso dei rifornimenti a Gaza e nella sua prima settimana di attivita' ha dichiarato di aver distribuito oltre sette milioni di pasti, ma le sue operazioni sono state pesantemente criticate ancor prima della serie di incidenti mortali nei pressi dei suoi siti. Le Nazioni Unite e le principali organizzazioni umanitarie si sono rifiutate di collaborare con la fondazione esprimendo preoccupazioni sul suo modus operandi e sulla sua neutralita'.\nOre 08:50 - L'Oman ospiterà domenica i colloqui sul nucleare Usa-Iran L'Oman ha annunciato giovedì che ospiterà un sesto round di colloqui sul nucleare tra Stati Uniti e Iran nel fine settimana, in un contesto di crescenti tensioni tra i due nemici di lunga data. \"Sono lieto di confermare che il sesto round di colloqui Iran-Stati Uniti si terrà a Muscat domenica\", ha dichiarato il Ministro degli Esteri omanita, Badr Albusaidi, in un post su X. L'annuncio dell'Oman è arrivato poche ore dopo che il Presidente Donald Trump aveva dichiarato che il personale statunitense sarebbe stato trasferito dal potenzialmente \"pericoloso\" Medio Oriente.\nOre 08:15 - Likud: 'patto con ortodossi su leva ha salvato Netanyahu' Il voto che ha respinto la mozione di sfiducia al governo Netanyahu è stato preceduto da una notte di serrate consultazioni sul nuovo disegno di legge per il reclutamento degli ultraortodossi nell'esercito fra i rappresentanti del governo e i partiti United Torah Judaism e Shas mediati dal presidente della Commissione Affari esteri della Knesset, Yuli Edelstein, del partito Likud del premier. Intorno alle 2:30 di giovedì mattina, Edelstein ha rilasciato una dichiarazione: \"Dopo lunghe discussioni, abbiamo raggiunto un accordo sui principi su cui si baserà la bozza del disegno di legge\". si legge sul Jerusalem Post.\nOre 08:10 - Raid Idf in Cisgiordania, uccisi 2 'terroristi' Due palestinesi sono stati uccisi durante un raid dell'Idf durato circa 30 ore nel centro di Nablus, in Cisgiordania. L'esercito definisce i due \"terroristi\", ma non fornisce ulteriori dettagli sulla loro morte. Durante il raid, altri 10 palestinesi ricercati sono stati arrestati e decine di altri sono stati interrogati, riporta il Times of Israel. Le truppe hanno perquisito oltre 400 edifici durante la lunga operazione e hanno trovato diverse armi oltre a materiale di propaganda. Foto e video pubblicati dall'esercito mostrano le truppe che si spostano da un edificio all'altro nella casbah centrale della citta' palestinese.\nOre 08:05 - Knesset respinge progetto di legge per elezioni anticipate. Netanyahu è salvo Il parlamento israeliano ha respinto di misura un disegno di legge dell'opposizione volto a scioglierlo, e che avrebbe potuto portare a elezioni anticipate. In totale, 61 dei 120 membri della Knesset hanno votato contro il disegno di legge e 53 a favore in lettura preliminare. Tutti i partiti di opposizione avevano presentato il disegno di legge, mentre la maggioranza appariva divisa sulla spinosa questione della coscrizione obbligatoria, cioè dell'iscrizione alle liste per la chiamata al servizio militare, degli ebrei ultraortodossi. Per decenni, questi ultimi hanno goduto di un'esenzione sempre più impopolare nella società israeliana, soprattutto da quando il Paese è in guerra con Hamas (7 ottobre 2023). L'opposizione, che sperava di far cadere il governo, ha radunato i partiti ultraortodossi alleati del primo ministro Benjamin Netanyahu che avevano minacciato di abbandonarlo. Dopo questo fallimento, l'opposizione dovrà attendere sei mesi per tentare nuovamente di sciogliere la Knesset\nOre 07:30 - Media, Israele pronta a colpire Iran anche senza aiuto Usa Israele sta valutando la possibilita' di intraprendere un'azione militare contro l'Iran - molto probabilmente senza il supporto degli Stati Uniti - nei prossimi giorni, nonostante il presidente Donald Trump sia in trattative avanzate con Teheran per un accordo diplomatico volto a limitare il suo programma nucleare. Secondo cinque fonti citate dalla Nbc, Israele sta prendendo sempre piu' seriamente in considerazione un attacco unilaterale all'Iran, mentre i negoziati tra Stati Uniti e Iran sembrano avvicinarsi a un accordo preliminare o quadro che include disposizioni sull'arricchimento dell'uranio che Israele considera inaccettabili.\nOre 00:20 - Evacuazione Usa in Iraq, possibile attacco Israele a Iran Gli Stati Uniti sono in massima allerta in vista di un possibile attacco israeliano contro l'Iran. Il dipartimento di Stato ha autorizzato l'evacuazione di parte del personale in Iraq, mentre il Pentagono ha dato il via libera alla partenza dei familiari dei militari in tutto il Medio Oriente. Lo riporta il Washington Post. L'inasprimento delle misure di sicurezza arriva mentre il presidente Donald Trump ha mostrato meno ottimismo sulla possibilita' di raggiungere un accordo con l'Iran che limiti il suo programma nucleare e scongiuri una nuova potenzialmente catastrofica escalation militare. \"Sono meno fiducioso ora rispetto a un paio di mesi fa - ha dichiarato al New York Post - e' successo qualcosa, ma sono molto meno convinto che si possa raggiungere un accordo\".\nPer restare aggiornato sulle ultime notizie segui gratis il canale whatsapp del Tgla7\nPuoi anche iscriverti al canale whatsapp della rete la7\nContinua a leggere su Tg.La7.it Notizie correlate Dall’inferno di Gaza alle cure in Italia: salvati 17 bambini, tra loro il piccolo Adam E' la più grande operazione umanitaria italiana dall’inizio del conflitto: 70 persone evacuate grazie a un'azione congiunta tra Farnesina, Difesa e Protezione Civile 11.06.2025",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "War, Conflict and Unrest"
  ],
  "topics": [
    "War, Conflict and Unrest->international military intervention"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://whatsapp.com/channel/0029Va5WHzCJENy2cArrEw1s",
    "https://whatsapp.com/channel/0029VaAlnkxICVfiROwdcN3k",
    "http://la7-vh.akamaihd.net/i/,/content/entry/data/0/675/0_5atq39p2_0_nz3vblec_1,/content/entry/data/0/675/0_5atq39p2_0_fatkclvr_1,.mp4.csmil/master.m3u8",
    "https://vodpkg.iltrovatore.it/local/mp4/content/entry/data/0/675/0_5atq39p2_0_fatkclvr_1.mp4",
    "https://www.whatsapp.com/channel/0029VaAlnkxICVfiROwdcN3k",
    "https://www.whatsapp.com/channel/0029Va5WHzCJENy2cArrEw1s",
    "https://www.vodpkg.iltrovatore.it/local/mp4/content/entry/data/0/675/0_5atq39p2_0_fatkclvr_1.mp4",
    "http://www.la7-vh.akamaihd.net/i/,/content/entry/data/0/675/0_5atq39p2_0_nz3vblec_1,/content/entry/data/0/675/0_5atq39p2_0_fatkclvr_1,.mp4.csmil/master.m3u8"
  ],
  "entities": {
    "persons": [],
    "locations": [
      {
        "name": "Med",
        "sentiment": "none"
      }
    ],
    "organizations": [
      {
        "name": "Stati Uniti",
        "sentiment": "negative",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-12T10:04:50.470+03:00",
  "updated": "2025-06-12T11:03:19.460+03:00"
}