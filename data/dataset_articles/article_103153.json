{
  "thread": {
    "uuid": "b29ddeb04d1938a823b4939d1ddd88926cc4d46e",
    "url": "https://www.apuntmedia.es/noticies/mon/guerres-violencia-mantenen-lluny-sa-casa-122-milions-persones-tot-mon_1_1794054.html",
    "site_full": "www.apuntmedia.es",
    "site": "apuntmedia.es",
    "site_section": "https://www.apuntmedia.es/rss",
    "site_categories": [
      "hobbies_and_interests",
      "radio"
    ],
    "section_title": "",
    "site_title": "À Punt - La radiotelevisió i el web públics valencians",
    "title": "Les guerres i la violència mantenen lluny de sa casa més de 122 milions de persones a tot el món - À Punt",
    "title_full": "Les guerres i la violència mantenen lluny de sa casa més de 122 milions de persones a tot el món - À Punt",
    "published": "2025-06-12T09:57:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://static.apuntmedia.es/clip/3c57c2bd-fa24-4a2e-a6a0-869854112e12_facebook-aspect-ratio_default_0.jpg",
    "performance_score": 0,
    "domain_rank": 93983,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b29ddeb04d1938a823b4939d1ddd88926cc4d46e",
  "url": "https://www.apuntmedia.es/noticies/mon/guerres-violencia-mantenen-lluny-sa-casa-122-milions-persones-tot-mon_1_1794054.html",
  "ord_in_thread": 0,
  "author": "À Punt NTC",
  "published": "2025-06-12T09:57:00.000+03:00",
  "title": "Les guerres i la violència mantenen lluny de sa casa més de 122 milions de persones a tot el món - À Punt",
  "text": "12/06/2025 - 08:57 Fins a 122,1 milions de persones han hagut de fugir de sa casa a causa de guerres, violència i persecucions en tot el món. Són xifres actualitzades este dijous per Acnur, l'Agència de l'ONU per als Refugiats, en l'últim informe anual, amb dades fins a abril del 2025. La xifra mundial de desplaçats ha assolit un nou rècord després d'augmentar un 1,7%, i quasi duplica els registres de fa una dècada. Conflictes bèl·lics com els oberts al Sudan, Birmània (Myanmar) i Ucraïna continuen sent els principals causants d'este abandonament forçat de la llar, que inclou més de 42,7 milions de refugiats en països distints del d'origen i 73,5 milions de desplaçats interns, d'acord amb l'estudi. Un 40% dels refugiats i desplaçats interns són menors d'edat, mentre que un 7% del total tenen més de 60 anys.\nEste nou increment es produeix en un context de \"relacions internacionals volàtils\" i conflictes marcats per un enorme sofriment per a la població civils, segons ha destacat en la presentació de les dades l'alt comissionat d'Acnur, Filippo Grandi.\nD'acord amb les xifres, Síria ha deixat de ser el país amb més refugiats i desplaçats en el món (13,5 milions) després de ser superat pel Sudan, amb 14,3 milions de fugits a causa de la guerra civil que està en marxa des del 2023 amb el règim que governa i diverses milícies rebels. L'Afganistan se situa en tercer lloc, amb 10,3 milions de desplaçats, mentre que Ucraïna el segueix en quart , amb 8,8 milions. En termes de refugiats en altres països, però, les quatre nacions esmentades es mouen en una forqueta semblant, entorn de sis milions de persones cadascun.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "War, Conflict and Unrest",
    "Social Issue",
    "Human Interest"
  ],
  "topics": [
    "War, Conflict and Unrest->war",
    "War, Conflict and Unrest->armed conflict",
    "War, Conflict and Unrest->civil unrest",
    "Social Issue->social problem",
    "Social Issue->emigration",
    "Social Issue->demographics",
    "Human Interest->human mishap"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-12T10:19:00.885+03:00",
  "updated": "2025-06-12T07:44:02.000+00:00"
}