{
  "thread": {
    "uuid": "12adc404b17d55016cc8e63e2b3d694d50d88cc9",
    "url": "https://www.ilsecoloxix.it/genova/2024/01/20/news/lequipe_del_gaslini_in_missione_nel_sinai_obiettivo_curare_in_italia_i_bambini_feriti_a_gaza-14008495/",
    "site_full": "www.ilsecoloxix.it",
    "site": "ilsecoloxix.it",
    "site_section": "https://www.ilsecoloxix.it/rss/finegil/ilsecoloxix/genova/feed.rss",
    "site_categories": [
      "tech"
    ],
    "section_title": "Il Secolo XIX - News, inchieste e approfondimenti genova",
    "title": "L’équipe del Gaslini in missione nel Sinai. Obiettivo: curare in Italia i bambini feriti a Gaza",
    "title_full": "L’équipe del Gaslini in missione nel Sinai. Obiettivo: curare in Italia i bambini feriti a Gaza - Il Secolo XIX",
    "published": "2024-01-20T08:38:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/ilsecoloxix/2024/01/20/073841822-483474bd-45c2-4f0c-a0c2-755b881b31dc.jpg",
    "performance_score": 0,
    "domain_rank": 22382,
    "domain_rank_updated": "2024-01-16T12:06:26.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "12adc404b17d55016cc8e63e2b3d694d50d88cc9",
  "url": "https://www.ilsecoloxix.it/genova/2024/01/20/news/lequipe_del_gaslini_in_missione_nel_sinai_obiettivo_curare_in_italia_i_bambini_feriti_a_gaza-14008495/",
  "ord_in_thread": 0,
  "parent_url": null,
  "author": "Il Secolo XIX",
  "published": "2024-01-20T08:38:00.000+02:00",
  "title": "L’équipe del Gaslini in missione nel Sinai. Obiettivo: curare in Italia i bambini feriti a Gaza",
  "text": "L’équipe del Gaslini in missione nel Sinai. Obiettivo: curare in Italia i bambini feriti a Gaza Andrea Moscatelli, direttore di Terapia intensiva, coordina la missione in EgittoGuido Filippi Genova – Partono per curare e dare una speranza ai bambini palestinesi e alle loro famiglie, vittime incolpevoli della guerra. Un équipe del Gaslini arriverà oggi a Al Arish, porto nel nord della penisola del Sinai, dove da oltre due mesi è ormeggiata la nave Vulcano della Marina Militare, un ospedale galleggiante attrezzato con posti letto, ambulatori, due sale operatorie, apparecchiature per la diagnostica e medicinali, oltre ovviamente a medici, infermieri e personale sanitario. Una settimana prima di Natale, una donna di 23 anni, proveniente dalla Striscia di Gaza, era stata ricoverata a bordo e aveva dato alla luce una bimba che aveva chiamato Italia. La situazione a Gaza peggiora di giorno in giorno e il ministero della Difesa ha deciso di intensificare l’impegno, curando in Italia cento bambini dalle ferite fisiche e psicologiche della guerra. Ovviamente il Gaslini è capofila di questo progetto che si articola in due fasi. Oggi, il team composto da tre medici e quattro infermieri salirà a bordo della Vulcano dove, per una settimana verranno visitati almeno duecento bimbi che hanno dovuto sopportare sofferenze atroci. Lo screening permetterà inoltre di stabilire le loro condizioni e quindi l’ordine con cui devono essere trasferiti negli ospedali pediatrici italiani. Il coordinatore della missione è Andrea Moscatelli, direttore del Dipartimento di Terapia intensiva che ha grande esperienza e che, a fine novembre, era volato a Dubai per curare, assieme ad altri tre medici del Gaslini e quattro del Bambino Gesù, alcuni bimbi palestinesi, ospitati negli Emirati Arabi. «Una grandissima responsabilità e un grande motivo di orgoglio per il nostro ospedale», ha detto nei giorni ad alcuni colleghi. Tutti gli aspetti organizzativi, dal punto di vista sanitario, sono stati seguiti da Renato Botti, manager di profilo internazionale che è stato anche direttore generale del ministero della Salute e della Regione Lazio e che da più di tre anni è al timone del Gaslini. Che è stato scelto come ospedale capofila della missione. Gli altri tre sono, al momento, il Bambino Gesù di Roma – ospedale del Vaticano che può contare spesso su mille e più attenzioni - il Rizzoli di Bologna e il Santobono di Napoli. Un attestato che conferma la leadership tra le strutture pediatriche nazionali e che è stato visto dal presidente della Regione Giovanni Toti e dell’assessore alla Sanità Angelo Gratarola come un segnale di grande attenzione per l’ospedale che segue bambini provenienti da oltre ottanta Paesi, provenienti da tutto il mondo. In una prima fase verranno ricoverati nei quattro ospedali cento bambini di Gaza accompagnati dalle loro famiglie che saranno accolte in alcuni strutture convenzionate. Il progetto conferma l’impegno dell’Italia e della Francia nella Striscia di Gaza, evidenziata l’altro giorno dal ministro della Difesa Guido Crosetto, durante una videoconferenza con il suo omologo francese Sebastien Lecornu in cui sono stati invitati anche altri Paesi europei a fornire un sostegno sanitario. «Ci preoccupa che l’iniziativa non sia seguita anche perché a breve le navi ospedale di Francia e Italia dovranno lasciare l’Egitto per motivi logistici e operativi». Non ci sono conferme, per più di un motivo, ma la nave Vulcano potrebbe salpare, entro un mese dal porto egiziano e per questo, sono state accelerate le operazioni per realizzare in Egitto quell’ospedale da campo che, in un primo tempo, sarebbe dovuto sorgere proprio a Gaza, ipotesi tramontata per le proibitive condizioni di sicurezza. Si è parlato di Rafah, al confine con la Striscia di Gaza, poi ora la priorità è curare in Italia i primi cento bambini.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Health",
    "Human Interest",
    "War, Conflict and Unrest"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-01-20T09:18:03.737+02:00",
  "updated": "2024-01-20T09:18:03.737+02:00"
}