{
  "thread": {
    "uuid": "4c9b4da7a257ccd6876132722ea305e5f7cc6ccc",
    "url": "https://www.liberoquotidiano.it/video/tv-news/38690890/manifestazione-per-la-pace-siamo-ebrei-e-palestinesi-russi-e-ucraini.html",
    "site_full": "www.liberoquotidiano.it",
    "site": "liberoquotidiano.it",
    "site_section": "https://www.liberoquotidiano.it/rss",
    "site_categories": [
      "media"
    ],
    "section_title": "Libero Quotidiano",
    "title": "Manifestazione per la pace: siamo ebrei e palestinesi, russi e ucraini",
    "title_full": "Manifestazione per la pace: siamo ebrei e palestinesi, russi e ucraini – Libero Quotidiano",
    "published": "2024-03-09T02:00:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://img2.liberoquotidiano.it/images/2024/03/09/142549983-481ccd27-531e-42f6-ac4e-13fc512d751e.jpg",
    "performance_score": 0,
    "domain_rank": 19739,
    "domain_rank_updated": "2024-03-05T12:10:56.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "4c9b4da7a257ccd6876132722ea305e5f7cc6ccc",
  "url": "https://www.liberoquotidiano.it/video/tv-news/38690890/manifestazione-per-la-pace-siamo-ebrei-e-palestinesi-russi-e-ucraini.html",
  "ord_in_thread": 0,
  "parent_url": null,
  "author": null,
  "published": "2024-03-09T02:00:00.000+02:00",
  "title": "Manifestazione per la pace: siamo ebrei e palestinesi, russi e ucraini",
  "text": "09 marzo 2024 Condividi: Milano, 9 mar. (askanews) - \"Siamo ebrei e palestinesi, russi e ucraini. L'umanità non ha confini\". Con questo slogan scandito da centinaia di persone, è partita la manifestazione nazionale a Roma per la pace e il diritto di manifestare, organizzata dalla coalizione Assisi Pace Giusta, che riunisce diverse associazioni e reti, di cui fa parte anche la Cgil, in piazza con il segretario generale Maurizio Landini: \"Quello che sta facendo Netanyahu è un danno anche per il popolo israeliano. Due popoli e due Stati è la battaglia fondamentale ma oggi va impedito che inermi palestinesi, bambini, continuino a morire. Questa è una follia e va assolutamente bloccata\"\nPresente anche una delegazione dell'Anpi e una di Emergency con la presidente Rossella Miccio che ricorda Gino Strada: \"Ci penso spesso a come vivrebbe questa cosa Gino Strada. Sarebbe arrabbiatissimo, lo siamo tutti noi e proprio per questo siamo qui oggi a gridare cessate il fuoco\".\nTanti gli esponenti politici presenti alla manifestazione, da Nicola Fratoianni ad Angelo Bonelli di Avs. Presente anche l'ex governatore pugliese Nichi Vendola: \"Credo nella necessità di una mobilitazione internazionale e anche nello scuotimento dei governi dell'occidente che si beano della condizione di essere portatori dell'ideologia del bene e sono vergognosamente complici della infinita carneficina ai danni dei palestinesi\".\nTra gli striscioni: \"Stop al genocidio, voi i manganelli noi la pace\", mentre poco più in avanti la Cgil spiega \"i manganelli sono un fallimento, libertà di espressione e di manifestazione\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "War, Conflict and Unrest",
    "Human Interest",
    "Social Issue"
  ],
  "external_links": [
    "https://whatsapp.com/channel/0029VaCsgbVGE56od6DSxz2G",
    "https://www.whatsapp.com/channel/0029VaCsgbVGE56od6DSxz2G",
    "https://www.instagram.com/liberoquotidiano/",
    "https://instagram.com/liberoquotidiano/?hl=it",
    "https://www.instagram.com/liberoquotidiano/?hl=it"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-03-09T16:38:01.882+02:00",
  "updated": "2024-03-09T16:38:01.882+02:00"
}