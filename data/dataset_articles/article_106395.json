{
  "thread": {
    "uuid": "b19ca3cc9b0a3c691db4a5d38c06ef415cb275e1",
    "url": "https://www.rainews.it/video/2024/03/papa-basta-guerre-provocano-immani-sofferenze-gesu-non-e-venuto-a-condannare-ma-a-salvarci-2c3c1f78-d4c4-4688-b013-9b545841e717.html",
    "site_full": "www.rainews.it",
    "site": "rainews.it",
    "site_section": "https://www.rainews.it/rss/esteri",
    "site_categories": [
      "media",
      "top_news"
    ],
    "section_title": "RaiNews - Esteri",
    "title": "Il Papa: \"Basta guerre, provocano immani sofferenze. Gesù non è venuto a condannare, ma a salvarci\"",
    "title_full": "Il Papa: \"Basta guerre, provocano immani sofferenze. Gesù non è venuto a condannare, ma a salvarci\"",
    "published": "2024-03-10T13:08:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.rainews.it/cropgd/1200x630/dl/img/2024/03/10/1710068768511_rainewsceeefbefeabdb.jpg",
    "performance_score": 0,
    "domain_rank": 5278,
    "domain_rank_updated": "2024-03-05T12:10:56.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "b19ca3cc9b0a3c691db4a5d38c06ef415cb275e1",
  "url": "https://www.rainews.it/video/2024/03/papa-basta-guerre-provocano-immani-sofferenze-gesu-non-e-venuto-a-condannare-ma-a-salvarci-2c3c1f78-d4c4-4688-b013-9b545841e717.html",
  "ord_in_thread": 0,
  "parent_url": null,
  "author": "Redazione di Rainews",
  "published": "2024-03-10T13:08:00.000+02:00",
  "title": "Il Papa: \"Basta guerre, provocano immani sofferenze. Gesù non è venuto a condannare, ma a salvarci\"",
  "text": "Esteri Vaticano Il Papa: \"Basta guerre, provocano immani sofferenze. Gesù non è venuto a condannare, ma a salvarci\" Francesco, nell’Angelus domenicale, prega per la pace, ma anche per la parità di diritti. Sulla dignità delle donne dice: “C'è ancora molto da fare”. Poi dedica un pensiero ai \"fratelli musulmani\" 10/03/2024 Nella preghiera di domenica 10 marzo, il Papa ha ricordato: \" Due giorni fa si è celebrata la Giornata internazionale della donna . Vorrei rivolgere un pensiero ed esprimere la mia vicinanza a tutte le donne, specialmente a quelle la cui dignità non viene rispettata. C'è ancora tanto lavoro che ciascuno di noi deve fare perché sia riconosciuta concretamente la pari dignità delle donne. Sono le istituzioni sociali e politiche che hanno il dovere fondamentale di proteggere e promuovere la dignità di ogni essere umano offrendo alle donne, portatrici di vita, le condizioni necessarie per poter accogliere il dono della vita e assicurare ai figli un'esistenza degna\".\nIl messaggio del Pontefice si rivolge con amore ed empatia a tutte le persone che soffrono , a coloro che subiscono le atrocità delle guerre. \"Seguo con preoccupazione e dolore la grave crisi che colpisce Haiti e i violenti episodi avvenuti negli ultimi giorni. Sono vicino alla Chiesa e al caro popolo haitiano che da anni è provato da molte sofferenze. Invito a pregare perché cessi ogni sorta di violenza e tutti offrano il loro contributo per far crescere la pace e la riconciliazione nel paese con il sostegno rinnovato della comunità internazionale ”, sono alcune parole del Pontefice che, commentando il Vangelo di oggi ha detto: “ Nessuno è perfetto, tutti siamo peccatori, tutti sbagliamo, e se il Signore usasse la conoscenza delle nostre debolezze per condannarci, nessuno potrebbe salvarsi. Ma non è così . Egli, infatti, non se ne serve per puntarci il dito contro, ma per abbracciare la nostra vita, per liberarci dai peccati e salvarci. A Gesù non interessa farci processi e sottoporci a sentenze. Dio vuole che nessuno di noi vada perduto. Lo sguardo del Signore su di noi non è un faro accecante che abbaglia e mette in difficoltà, ma il chiarore gentile di una lampada amica , che ci aiuta a vedere in noi il bene e a renderci conto del male, per convertirci e guarire con il sostegno della sua Grazia. Gesù non è venuto a condannare, ma a salvare il mondo e pensiamo che noi tante volte invece condanniamo gli altri, tante volte ci piace sparlare, cercare il pettegolezzo contro gli altri\".\nAl termine dell'Angelus Francesco fa un nuovo appello per la pace: \"Accolgo con affetto la comunità cattolica della Repubblica Democratica del Congo a Roma. Preghiamo per la pace in questo Paese come pure nella martoriata Ucraina e in Terra Santa. Cessino al più presto le ostilità che provocano immani sofferenze nella popolazione civile \".\nUn pensiero poi, ai “fratelli musulmani” che questa sera “inizieranno il Ramadan , esprimo a tutti loro la mia vicinanza''. Lo ha detto Papa Francesco affacciandosi alla finestra del Palazzo Apostolico Vaticano dopo la recita della preghiera con i fedeli e i pellegrini riuniti in Piazza San Pietro.\nangelus Vaticano Roma Papa Francesco",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Religion and Belief",
    "War, Conflict and Unrest"
  ],
  "external_links": [
    "http://mediapolisvod.rai.it/relinker/relinkerServlet.htm?cont&#x3D;wTAhaCo8VUYAssSlashGR4iJBR2weeqqEEqualeeqqEEqual&quot;,&quot;live&quot;:false,&quot;audio&quot;:false,&quot;stream_type&quot;:&quot;&quot;,&quot;autoplay&quot;:true,&quot;pip&quot;:true,&quot;content_url&quot;:&quot;http://mediapolisvod.rai.it/relinker/relinkerServlet.htm?cont&#x3D;wTAhaCo8VUYAssSlashGR4iJBR2weeqqEEqualeeqqEEqual&quot;,&quot;subtitles&quot;:&quot;&quot;,&quot;dash&quot;:&quot;&quot;,&quot;uhd&quot;:&quot;&quot;,&quot;track_info&quot;:{&quot",
    "http://www.mediapolisvod.rai.it/relinker/relinkerServlet.htm?cont&#x3D;wTAhaCo8VUYAssSlashGR4iJBR2weeqqEEqualeeqqEEqual&quot;,&quot;live&quot;:false,&quot;audio&quot;:false,&quot;stream_type&quot;:&quot;&quot;,&quot;autoplay&quot;:true,&quot;pip&quot;:true,&quot;content_url&quot;:&quot;http://www.mediapolisvod.rai.it/relinker/relinkerServlet.htm?cont&#x3D;wTAhaCo8VUYAssSlashGR4iJBR2weeqqEEqualeeqqEEqual&quot;,&quot;subtitles&quot;:&quot;&quot;,&quot;dash&quot;:&quot;&quot;,&quot;uhd&quot;:&quot;&quot;,&quot;track_info&quot;:{&quot",
    "http://mediapolisvod.rai.it/relinker/relinkerServlet.htm"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-03-10T14:10:08.195+02:00",
  "updated": "2024-03-10T14:10:08.195+02:00"
}