{
  "thread": {
    "uuid": "a2872b97b1d0be09f2ce603cec97c9a3d593ceb9",
    "url": "https://www.polsatnews.pl/wiadomosc/2025-09-11/umowa-miedzy-wielka-brytania-i-ukraina-wyprodukuja-tysiace-dronow-obronnych/",
    "site_full": "www.polsatnews.pl",
    "site": "polsatnews.pl",
    "site_section": "https://kobieta.interia.pl/newsroom-index",
    "site_categories": [
      "media",
      "top_news_pl",
      "top_news"
    ],
    "section_title": "Newsroom - Kobieta w INTERIA.PL",
    "site_title": "Najnowsze wiadomości z kraju i ze świata - PolsatNews.pl",
    "title": "Wielka Brytania zawrze umowę z Ukrainą. Produkcja tysięcy dronów - PolsatNews.pl",
    "title_full": "Wielka Brytania zawrze umowę z Ukrainą. Produkcja tysięcy dronów - PolsatNews.pl",
    "published": "2025-09-11T08:22:00.000+03:00",
    "replies_count": 0,
    "participants_count": 1,
    "site_type": "news",
    "country": "PL",
    "main_image": "https://ipla.pluscdn.pl/dituel/cp/d2/d28ong869guamdp8wmh8r3yhv6wkk353.jpg",
    "performance_score": 0,
    "domain_rank": 23532,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a2872b97b1d0be09f2ce603cec97c9a3d593ceb9",
  "url": "https://www.polsatnews.pl/wiadomosc/2025-09-11/umowa-miedzy-wielka-brytania-i-ukraina-wyprodukuja-tysiace-dronow-obronnych/",
  "ord_in_thread": 0,
  "author": "Polsat News",
  "published": "2025-09-11T08:22:00.000+03:00",
  "title": "Wielka Brytania zawrze umowę z Ukrainą. Produkcja tysięcy dronów - PolsatNews.pl",
  "text": "Umowa między Wielką Brytanią i Ukrainą. Wyprodukują tysiące dronów obronnych\nWielka Brytania podpisze z Ukrainą umowę o wymianie wiedzy technologicznej. To umożliwi brytyjskim firmom produkcję tysięcy tanich dronów przechwytujących miesięcznie. Zostaną przekazane ukraińskiej armii i wykorzystane do obrony.\nWielka Brytania podpisze w czwartek umowę z Ukrainą o wymianie wiedzy technologicznej dotyczącej produkcji dronów wojskowych - podało brytyjskie ministerstwo obrony.\nWielka Brytania i Ukraina podpiszą umowę. W produkcji tysiące dronów\nW oświadczeniu resortu czytamy, że projekt Octopus (Ośmiornica) ma na celu \"wsparcie brytyjskich miejsc pracy i wzmocnienie bezpieczeństwa narodowego obu państw\".\nW ramach umowy brytyjskie przedsiębiorstwa będą produkować drony przechwytujące, które są znacznie tańsze niż pociski obrony powietrznej i są skuteczniejsze w odpieraniu ataków rosyjskich dronów szturmowych.\nZOBACZ: Ukraina chwali się Prometeuszem. Nie ma go nikt inny na świecie\nDrony te \"pomogą Ukrainie obronić się przed atakami powietrznymi, takimi jak nocny atak Rosji na zachodnią część Ukrainy, podczas którego Polska i NATO podjęły działania w celu przechwycenia rosyjskich dronów, które wtargnęły w polską przestrzeń powietrzną\" - stwierdziło ministerstwo obrony. Zarówno premier Keir Starmer, jak i minister obrony John Healey potępili atak Rosji oraz wyrazili swoje poparcie dla Polski.\n\"To nowe partnerstwo to przełomowy moment, łączący brytyjską i ukraińską pomysłowość w celu dostarczenia najnowocześniejszej technologii dronów obronnych, która pozwoli odeprzeć rosyjską agresję\" - ocenił szef brytyjskiego rządu.\nWsparcie dla Ukrainy. Chodzi o 4,6 mld funtów\nMinisterstwo poinformowało, że dron opracowany w ramach projektu Octopus został zaprojektowany przez Ukraińców przy wsparciu brytyjskich naukowców i techników.\n\"Z powodzeniem sprawdza się on na polu bitwy, wykazując się wysoką skutecznością w walce z jednokierunkowymi wersjami dronów atakujących Shahed, wykorzystywanymi przez Rosję. Jego produkcja kosztuje mniej niż 10 proc. kosztów dronów, do przechwytywania których jest przeznaczony\" - napisano w oświadczeniu.\nZOBACZ: Rosyjskie drony nad Polską. Służby podały całodniowy bilans\nW tym roku Wielka Brytania przeznaczy 4,5 mld funtów na wsparcie Ukrainy, co stanowi najwyższą kwotę w historii. Tylko na dostawę dronów dla ukraińskiego wojska Londyn zainwestuje rekordową kwotę 350 mln funtów, co oznacza zwiększenie dostaw z 10 tys. w 2024 r. do 100 tys. w 2025 r.\nCzytaj więcej",
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "War, Conflict and Unrest"
  ],
  "topics": [
    "War, Conflict and Unrest->armed conflict"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://geekweek.interia.pl/militaria/news-ukraina-chwali-sie-prometeuszem-nie-ma-go-nikt-inny-na-swiec,nId,22303017",
    "https://www.geekweek.interia.pl/militaria/news-ukraina-chwali-sie-prometeuszem-nie-ma-go-nikt-inny-na-swiec,nId,22303017"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_pl",
      "top_news"
    ],
    "bias": null,
    "source": {
      "type": "newsroom",
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-11T08:58:03.385+03:00",
  "updated": "2025-09-11T09:01:43.000+03:00"
}