{
  "thread": {
    "uuid": "0e7ba94605b17444ad9f52051dbb33e3cfab675f",
    "url": "https://europa.today.it/attualita/risoluzione-parlamento-europeo-gaza.html",
    "site_full": "europa.today.it",
    "site": "today.it",
    "site_section": "http://www.today.it/rss",
    "site_categories": [
      "media",
      "top_news_it",
      "top_news"
    ],
    "section_title": "Today",
    "site_title": "Today - Ultime notizie dall&#039;Italia e dal Mondo",
    "title": "Il Parlamento europeo approva la prima risoluzione comune su Gaza: \"I governi riconoscano la Palestina\"",
    "title_full": "Il Parlamento europeo approva la prima risoluzione comune su Gaza: \"I governi riconoscano la Palestina\"",
    "published": "2025-09-11T15:12:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.today.it/~media/horizontal-hi/46768819901273/parlamento-europeo-lapresse-2.jpg",
    "performance_score": 0,
    "domain_rank": 18411,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 8,
        "comments": 1,
        "shares": 2
      },
      "vk": {
        "shares": 0
      }
    }
  },
  "uuid": "0e7ba94605b17444ad9f52051dbb33e3cfab675f",
  "url": "https://europa.today.it/attualita/risoluzione-parlamento-europeo-gaza.html",
  "ord_in_thread": 0,
  "author": "Redazione",
  "published": "2025-09-11T15:12:00.000+03:00",
  "title": "Il Parlamento europeo approva la prima risoluzione comune su Gaza: \"I governi riconoscano la Palestina\"",
  "text": "Via libera del Parlamento europeo a una risoluzione comune su Gaza: \"I governi riconoscano la Palestina\"\n\"Gaza al limite\", è il titolo del testo che sancisce una posizione unitaria dell'Eurocamera. Chieste sanzioni per due ministri israeliani e coloni violenti, oltre alla sospensione dell'accordo di associazione Ue-Israele\nCon 305 voti a favore, 151 contrari e 122 astenuti, il Parlamento europeo ha approvato una risoluzione comune presentata da Verdi, Socialisti e Liberali sulla crisi umanitaria a Gaza. Si tratta della prima volta che una risoluzione di maggioranza sulla situazione nella Striscia viene approvata con un voto in aula da oltre un anno.\nLe votazioni sul testo finale sono arrivate dopo una lunga pausa chiesta dagli eurodeputati per valutare il risultato dello scrutinio sugli emendamenti. Il titolo della risoluzione è \"Gaza al limite: l'azione dell’Ue per combattere la carestia, l'urgente necessità di liberare gli ostaggi e procedere verso una soluzione a due Stati\".\nCosa c'è nella risoluzione\nTra i punti principali della risoluzione c'è la richiesta ai governi europei di riconoscere lo Stato di Palestina e di sospendere l'accordo di associazione Ue-Israele sulle questioni commerciali, come anticipato da Ursula von der Leyen nel suo discorso sullo stato dell'Unione di ieri, 10 settembre.\n\"In una risoluzione approvata giovedì, il Parlamento ha condannato fermamente l'ostruzionismo del governo israeliano agli aiuti umanitari alla Striscia di Gaza, che ha provocato la carestia nel nord della Striscia di Gaza, e ha chiesto l'apertura di tutti i valichi di frontiera pertinenti\", si legge in una nota stampa dell'Eurocamera. \"Chiede inoltre il pieno ripristino del mandato e del finanziamento dell'Agenzia delle Nazioni Unite per i rifugiati palestinesi (Unrwa)\", da tempo attaccata ed estromessa da Israele nella gestione degli aiuti a Gaza, accusandola di complicità con Hamas.\nGli eurodeputati chiedono inoltre \"l'immediato ripristino delle infrastrutture vitali e invitano tutte le parti a rispettare i loro obblighi umanitari ai sensi del diritto internazionale\". Nella risoluzione il Parlamento invoca un cessate il fuoco immediato e permanente e il rilascio immediato e incondizionato di tutti gli ostaggi israeliani, vivi e deceduti, detenuti nella Striscia di Gaza.\nRibadendo la condanna per \"i barbari crimini commessi da Hamas\" e riconoscendo a Israele il suo \"diritto inalienabile di invocare l'autodifesa nel pieno rispetto del diritto internazionale\", gli eurodeputati sottolineano che \"tale diritto non giustifica azioni militari indiscriminate. Sono preoccupati per le operazioni militari in corso nella Striscia di Gaza, che hanno provocato sofferenze insopportabili per la popolazione civile\".\nSanzioni per due ministri israeliani e i coloni violenti\nLa risoluzione \"accoglie con favore la decisione della presidente della Commissione di sospendere il sostegno bilaterale dell'Unione europea a Israele\", e \"sostiene la sua proposta di sospendere parzialmente l'accordo di associazione Ue-Israele sulle questioni commerciali\".\nViene inoltre chiesta un'indagine completa su tutti i crimini di guerra e le violazioni del diritto internazionale, e che tutti i responsabili siano chiamati a risponderne. Nella risoluzione il Parlamento sostiene inoltre le sanzioni contro i coloni e gli attivisti israeliani violenti nella Cisgiordania occupata e a Gerusalemme est, nonché le sanzioni contro i ministri israeliani Bezalel Smotrich e Itamar Ben-Gvir.\nLa soluzione a due Stati\nNella risoluzione viene affermata la necessità di avanzare verso una soluzione a due Stati, \"con progressi politici concreti verso la sua attuazione\". L'obiettivo è quello di compiere progressi entro l'assemblea generale delle Nazioni Unite a settembre.\n\"La creazione di uno Stato palestinese è fondamentale per la pace, la sicurezza di Israele e la normalizzazione della regione\", e \"gli Stati membri dovrebbero prendere in considerazione il riconoscimento dello Stato di Palestina al fine di raggiungere la soluzione dei due Stati\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Politics",
    "War, Conflict and Unrest"
  ],
  "topics": [
    "Politics->political process",
    "Politics->government",
    "Politics->international relations",
    "War, Conflict and Unrest->peace process"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Gaza",
        "sentiment": "none"
      },
      {
        "name": "Striscia",
        "sentiment": "none"
      },
      {
        "name": "Israele",
        "sentiment": "none"
      }
    ],
    "organizations": [
      {
        "name": "Parlamento europeo",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      },
      {
        "name": "Eurocamera",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Liberali",
        "sentiment": "none",
        "tickers": []
      },
      {
        "name": "Verdi",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Ue",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-11T15:43:13.660+03:00",
  "updated": "2025-09-11T15:48:47.000+03:00"
}