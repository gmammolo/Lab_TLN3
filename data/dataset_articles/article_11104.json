{
  "thread": {
    "uuid": "4f8738b7e512a2320a6b3eb1446e27cb9bae91b4",
    "url": "https://www.lanazione.it/pisa/cronaca/restyling-del-mercato-del-duomo-c4a132b1",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/rss",
    "site_categories": [
      "media",
      "top_news_it",
      "top_news",
      "arts, culture and entertainment",
      "human interest",
      "lifestyle and leisure",
      "economy, business and finance",
      "crime, law and justice",
      "politics",
      "sport"
    ],
    "section_title": "Tutte le notizie di  oggi - Nazione",
    "site_title": "La Nazione - Tutte le ultime notizie in tempo reale dalla Toscana",
    "title": "Restyling del mercato del Duomo. Contenzioso Comune-bancarellai: \"Non intendiamo perdere i fondi Pnrr\"",
    "title_full": "Restyling del mercato del Duomo. Contenzioso Comune-bancarellai: \"Non intendiamo perdere i fondi Pnrr\"",
    "published": "2026-01-15T07:40:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/MjViNzM0MjItNTBiNC00/0/restyling-del-mercato-del-duomo-contenzioso-comune-bancarellai-non-intendiamo-perdere-i-fondi-pnrr.jpg?f=16:9&amp;w=1200&amp;h=675",
    "performance_score": 0,
    "domain_rank": 17146,
    "domain_rank_updated": "2026-01-11T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4f8738b7e512a2320a6b3eb1446e27cb9bae91b4",
  "url": "https://www.lanazione.it/pisa/cronaca/restyling-del-mercato-del-duomo-c4a132b1",
  "ord_in_thread": 0,
  "author": "La Nazione",
  "published": "2026-01-15T07:40:00.000+02:00",
  "title": "Restyling del mercato del Duomo. Contenzioso Comune-bancarellai: \"Non intendiamo perdere i fondi Pnrr\"",
  "text": "di Gabriele Masiero\n\"Se dovesse saltare il finanziamento del Pnr, qualcuno vedrà recapitarsi a casa le cartoline verdi con la richiesta di risarcimento. Noi non intendiamo rinunciare ai milioni di euro di fondi europei per fare Pisa più bella per colpa delle bizze di qualciuno\". Il sindaco, Michele Conti, commenta così la decisione di un gruppo di bancarellai di provare a mettere i bastoni tra le ruote al completamento del restyling del percorso turistico che da via Pietrasantina conduce a piazza dei Miracoli, con annessa redistribuzione lungo tutto l’itinerario delle bancarelle del mercato turistico. Ma andiamo con ordine. Il Tar della Toscana ha accolto l’istanza cautelare presentata da 16 titolari di altrettante bancarelle in piazza Manin per concedere tempo in attesa di un possibile ricorso contro un’ordinanza di sgombero dell’area di piazza Manin, nell’ambito della riqualificazione del percorso turistico che conduce al sito Unesco . Lo ha reso noto il Comune annunciando di avere inviato le sue controdeduzioni ai giudici amministrativi per sbloccare l’impasse che si è creato e procedere con i lavori. \"Ma il cantiere non si ferma - assicura Conti - e prosegue nell’area della piazza non occupata dalle bancarelle. Tuttavia intendiamo andare fino in fondo e non vogliamo perdere i finanziamenti Pnrr (2,1 milioni di euro su 5,8 complessivi per il restyling) per colpa delle bizze di qualcuno. Rispettiamo la decisione del Tar ma faremo valere le nostre ragioni\".\nUn’ordinanza della polizia municipale aveva stabilito la chiusura al transito della piazza e la contestuale liberazione dai banchi della stessa per permettere l’avvio dei lavori che devono concludersi entro la fine di marzo. \"Il procedimento per lotti di questo intervento - ricorda il sindaco - era stato concertato da tempo e anche recentemente c’erano state riunioni con i bancarellai per concordare le fasi operative. Non intendiamo rinunciare a un intervento che migliorerà l’accesso al sito Unesco e a beneficio della collettività. Se dovessimo perdere i finanziamenti governativi, ma non credo, è bene che la città sappia che le responsabilità non sono dell’amministrazione\".\nI primi incontri di concertazione per illustrare agli operatori commerciali il cronoprogramma dei lavori, fa sapere il Comune, si sono tenuti a partire dal 18 febbraio scorso e successivamente si sono ripetuti il 19 febbraio per gli operatori di Largo Cocco Griffi, il 10 ottobre per gli operatori di via Cammeo e il 5 dicembre per quelli di piazza Manin. Il 9 gennaio si è tenuta infine la riunione, sempre con gli operatori di piazza Manin, per le assegnazioni temporanee, in vista della consegna delle chiavi programmata per il 14 gennaio. Lo sgombero delle bancarelle da piazza dei Miracoli avvenne nell’autunno 2013 tra fortissime tensioni e l’uso della forza pubblica. Il Comune, allora guidato dal sindaco Marco Filippeschi, si era opposto alle richieste di trasferimento in piazza Manin salvo poi fare retromarcia sei mesi dopo e accogliere una sistemazione temporanea durata quasi 12 anni.\n\"Gli incontri con gli operatori - conclude l’asessore al commercio, Paolo Pesciatini - sono stati numerosi e continueremo a garantire il dialogo, laddove vi siano ancora margini per portarlo avanti. I tempi degli interventi erano già stati dilazionati in favore dei commercianti: lo sgombero di piazza Manin era inizialmente previsto a giugno, poi è stato posticipato prima a settembre e successivamente a dopo le festività natalizie\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Economy, Business and Finance"
  ],
  "topics": [
    "Economy, Business and Finance->business and market analysis"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Gabriele Masiero",
        "sentiment": "negative"
      },
      {
        "name": "Michele Conti",
        "sentiment": "none"
      }
    ],
    "locations": [
      {
        "name": "via Pietrasantina",
        "sentiment": "none"
      },
      {
        "name": "Pisa",
        "sentiment": "none"
      },
      {
        "name": "piazza dei Miracoli",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-15T07:45:41.458+02:00",
  "updated": "2026-01-16T08:07:51.000+02:00"
}