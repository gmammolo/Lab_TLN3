{
  "thread": {
    "uuid": "6c6a91ab477458cb45c65a437400fa9bd3e16962",
    "url": "https://www.ilgiorno.it/milano/cronaca/affitti-brevi-con-prezzi-alle-607dbc9b",
    "site_full": "www.ilgiorno.it",
    "site": "ilgiorno.it",
    "site_section": "https://www.ilgiorno.it/rss",
    "site_categories": [
      "media",
      "top_news_it",
      "top_news",
      "arts, culture and entertainment",
      "disaster and accident",
      "human interest",
      "economy, business and finance",
      "crime, law and justice",
      "lifestyle and leisure",
      "social issue",
      "sport"
    ],
    "section_title": "Tutte le notizie di  oggi - Giorno",
    "site_title": "Il Giorno | Tutte le ultime notizie in tempo reale dalla Lombardia",
    "title": "Affitti brevi con prezzi alle stelle. Da Citylife a Rho, fino al 153% in più",
    "title_full": "Affitti brevi con prezzi alle stelle. Da Citylife a Rho, fino al 153% in più",
    "published": "2026-01-15T06:53:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilgiorno.it/image-service/view/acePublic/alias/contentid/MGM1Njg0MjEtYzE2MS00/0/affitti-brevi-con-prezzi-alle-stelle-da-citylife-a-rho-fino-al-153-in-piu.jpg?f=16:9&amp;w=1200&amp;h=675",
    "performance_score": 0,
    "domain_rank": 17561,
    "domain_rank_updated": "2026-01-11T23:00:00.000+02:00",
    "licensing_agency": [],
    "social": {
      "facebook": {
        "likes": 1,
        "comments": 0,
        "shares": 10
      },
      "vk": {
        "shares": 0
      }
    }
  },
  "uuid": "6c6a91ab477458cb45c65a437400fa9bd3e16962",
  "url": "https://www.ilgiorno.it/milano/cronaca/affitti-brevi-con-prezzi-alle-607dbc9b",
  "ord_in_thread": 0,
  "author": "Il Giorno",
  "published": "2026-01-15T06:53:00.000+02:00",
  "title": "Affitti brevi con prezzi alle stelle. Da Citylife a Rho, fino al 153% in più",
  "text": "I dati sui rincari degli affitti a Milano mostrano percentuali lievitate in modo esponenziale, \"specialmente nelle aree strategiche per l’evento olimpico\". Nelle zone centrali i canoni medi sono raddoppiati con un aumento del 102%, mentre quartieri come Porta Nuova e Citylife registrano incrementi rispettivamente dell’83% e del 73%. Record assoluti si toccano nelle zone limitrofe alle sedi di gara, come Assago e Rho, dove i prezzi sono saliti rispettivamente del 153% e del 130%. Un appartamento di medie dimensioni per il periodo olimpico può raggiungere quotazioni di 2.800 euro a settimana. Numeri messi sul tavolo dall’ Associazione nazionale degli amministratori di condominio (Anaci) , che solleva preoccupazioni sulla \"convivenza\" nello stesso spazio comune di appartamenti messi sul mercato con la formula degli affitti brevi e altri occupati invece stabilmente da proprietari o inquilini.\n\"La crescente pressione del mercato, amplificata da eventi come le Olimpiadi – spiega Leonardo Caruso, presidente Anaci Milano – rende cruciale la buona capacità gestionale da parte dei proprietari. È loro responsabilità primaria assicurare l’ottimale fruizione degli immobili. Questo non si traduce solo nel rispetto delle leggi, ma anche nel garantire la buona convivenza condominiale, definendo regole chiare per gli ospiti come orari di riposo e divieti, prevenendo qualsiasi danno o disturbo\". Per questo Anaci ha diffuso un decalogo di regole e buone prassi da seguire, rivolto ai proprietari di case destinate al mercato degli affitti brevi: Cin obbligatorio e visibile, il rispetto dei requisiti di sicurezza dell’immobile, comunicazione delle presenze degli ospiti prevista dal Testo unico delle leggi di pubblica sicurezza. Poi fornire \"regole chiare agli ospiti su divieti e comportamento per tutelare l’immobile e i vicini, in diverse lingue, così da avere la certezza che siano correttamente recepite\" e \"gestire al meglio la presenza di soggetti estranei allo stabile, nel rispetto del regolamento condominiale e delle regole di buona convivenza\". Limitare il più possibile il \"fastidio derivante dalla presenza di persone estranee all’interno delle aree comuni\" e attenzione alle key box, che a Milano da gennaio sono al centro di una stretta, con la rimozione quando vengono posizionati all’esterno dei condomini.\n\"Il settore delle locazioni brevi in Italia continua a essere al centro di un acceso dibattito pubblico e di interventi normativi sempre più mirati – sottolinea Caruso – la rapida crescita di questa forma di ospitalità temporanea, favorita in particolare dalla diffusione di piattaforme digitali, impone oggi una riflessione approfondita sugli effetti del fenomeno che tale fenomeno produce all’interno dei contesti condominiali. Eventi di grande rilevanza come le Olimpiadi – conclude – contribuiscono ad amplificare ulteriormente la domanda di affitti brevi, rendendo imprescindibile una gestione attenta e consapevole degli immobili\".\nA.G.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Economy, Business and Finance"
  ],
  "topics": [
    "Economy, Business and Finance->construction and property",
    "Economy, Business and Finance->business and market analysis"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Milano",
        "sentiment": "none"
      },
      {
        "name": "Porta Nuova",
        "sentiment": "none"
      },
      {
        "name": "Assago",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-15T07:50:57.942+02:00",
  "updated": "2026-01-16T08:08:11.000+02:00"
}