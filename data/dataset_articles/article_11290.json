{
  "thread": {
    "uuid": "f8ff65d839c410947155f793284813b89d41787e",
    "url": "https://business24.ro/impozite/case-apartamente-2026-comparatie-marile-orase-1639629",
    "site_full": "business24.ro",
    "site": "business24.ro",
    "site_section": "https://business24.ro/salariu",
    "site_categories": [
      "media",
      "science and technology",
      "economy, business and finance",
      "politics"
    ],
    "section_title": "Salariu",
    "site_title": "Stiri Business, Revista presei de business - Business24.ro",
    "title": "Cât au crescut impozitele pe case și apartamente în 2026. Comparație între marile orașe",
    "title_full": "Cât au crescut impozitele pe case și apartamente în 2026. Comparație între marile orașe",
    "published": "2026-01-15T07:52:07.264+02:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://s2.bizwiz.ro/?mmid=d2b7556af8430cc868",
    "performance_score": 0,
    "domain_rank": 175958,
    "domain_rank_updated": "2026-01-11T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f8ff65d839c410947155f793284813b89d41787e",
  "url": "https://business24.ro/impozite/case-apartamente-2026-comparatie-marile-orase-1639629",
  "ord_in_thread": 0,
  "author": "Business24.ro",
  "published": "2026-01-15T07:52:07.264+02:00",
  "title": "Cât au crescut impozitele pe case și apartamente în 2026. Comparație între marile orașe",
  "text": "Românii intră în 2026 cu una dintre cele mai abrupte note de plată din ultimul deceniu, după ce impozitele pe proprietate au fost majorate în aproape toate marile orașe.\nPentru mulți proprietari, sumele datorate statului aproape s-au dublat, iar în unele cazuri chiar s-au triplat, fără ca acest lucru să fie rezultatul unei singure decizii administrative, potrivit unei analize HotNews. Creșterile sunt efectul suprapunerii mai multor schimbări legislative și hotărâri locale, care au împins impozitele către niveluri greu de ignorat.\nLa baza acestor majorări se află Legea nr. 239/2025, care a modificat valorile de referință utilizate la calculul impozitelor pe clădiri și terenuri. Actualizarea a ridicat automat baza de impozitare, ceea ce a dus la creșteri chiar și acolo unde autoritățile locale nu au intervenit suplimentar. În același timp, consiliile locale au avut libertatea de a ajusta cotele de impozitare în intervalul legal, iar acolo unde s-a renunțat la cota minimă, impactul a fost amplificat. Creșterea se aplică unei baze deja mărite, ceea ce amplifică semnificativ suma finală de plată, a explicat Guvernul.\nUn alt element esențial îl reprezintă eliminarea reducerilor acordate în funcție de vechimea clădirii, facilități care până în 2025 ajungeau la 10%, 30% sau chiar 50%. Deși autoritățile locale își păstrează competența de a stabili impozitele, acestea nu mai pot coborî sub nivelul din anul anterior, iar plafonul de majorare a fost extins până la 100%.\nCapitala și marile orașe, în prim-planul scumpirilor\nÎn București, noile valori impozabile au produs unele dintre cele mai vizibile creșteri. Pentru clădirile din beton armat sau cărămidă, valoarea impozabilă a sărit de la 1.492 lei la 2.677 lei pe metru pătrat, iar în funcție de zonă și vechime, impozitele au urcat cu 80% până la 150%. Impozitul pe un apartament de două camere din Drumul Taberei a ajuns de la 173 lei la 447 lei, iar în Sectorul 3, un apartament de aproximativ 45 de metri pătrați este impozitat cu circa 430 de lei, față de 183 lei în 2025. Dacă, pentru un apartament într-un bloc vechi din București, impozitul a fost anul trecut în jur de 200 de lei, în 2026 impozitul poate ajunge la aproximativ 500 de lei, arată Imobiliare.ro. Pentru locuințele noi, saltul este similar: în cazul unui apartament nou, situat în sectorul 4 al Capitalei, impozitul a urcat de la circa 290 de lei la circa 590 de lei, potrivit Profit.\nCreșteri comparabile se regăsesc și în alte centre urbane. La Ploiești, impozitele pe clădirile rezidențiale cresc cu aproape 80%, după eliminarea reducerilor pentru vechime și regim de înălțime. La Constanța și Iași, impozitele pentru apartamente s-au dublat, iar la Iași, pentru o locuință de 50 de metri pătrați, suma a urcat de la aproximativ 180 de lei la 375 de lei, „o creștere de 108%”, potrivit RFI. La Timișoara, Brașov sau Cluj-Napoca, exemplele indică majorări între 70% și peste 160%, în funcție de zonă și tipul clădirii.\nDe la orașe mici la sate, nota de plată urcă peste tot\nNici localitățile mai mici nu au fost ocolite. În județul Olt, la Caracal, o casă veche de peste un secol ajunge să fie impozitată cu 1.159 lei, față de 323 lei în 2025. Viceprimarul Lari Pătran a explicat că, deși a fost aplicată cota minimă, „eliminarea scutirilor și creșterea valorii impozabile au dus la majorări de două sau trei ori”. La Vaslui, impozitele pe locuințe cresc cu 90%, iar „modificarea legislației” este cauza principală, după cum a declarat directorul economic al primăriei, Eugen Boț.\nLa Miercurea-Ciuc, datele prezentate de șefa Direcției Taxe și Impozite, Rodica Țiriac, arată aproape o dublare a impozitelor pentru apartamente și case, în timp ce primarul Korodi Attila a subliniat că „cele mai semnificative majorări se înregistrează în cazul clădirilor vechi, unde a fost eliminată reducerea acordată în funcție de vechimea construcției”. Majorări de până la 80% sunt raportate și la Zalău, Arad sau Deva, iar în unele cazuri, terenurile agricole ajung să fie impozitate chiar și cu 250% mai mult.\n...citeste mai departe despre \"Cât au crescut impozitele pe case și apartamente în 2026. Comparație între marile orașe\" pe Ziare.com",
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "negative",
  "categories": [
    "Economy, Business and Finance"
  ],
  "topics": [
    "Economy, Business and Finance->financial and economic news"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://ziare.com",
    "https://ziare.com/impozite/case-apartamente-2026-comparatie-marile-orase-1988201",
    "https://www.ziare.com",
    "https://www.ziare.com/impozite/case-apartamente-2026-comparatie-marile-orase-1988201"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-15T07:52:07.264+02:00",
  "updated": "2026-01-15T07:54:24.000+02:00"
}