{
  "thread": {
    "uuid": "d75233a5f2bb83189925730c3e6ec6f58155e5d1",
    "url": "https://www.ilfattonisseno.it/2025/01/weekend-con-piu-sole-poi-arriva-il-ciclone-della-befana",
    "site_full": "www.ilfattonisseno.it",
    "site": "ilfattonisseno.it",
    "site_section": "https://www.ilfattonisseno.it",
    "site_categories": [
      "media"
    ],
    "section_title": "il Fatto Nisseno - Caltanissetta notizie, cronaca, attualità - cronaca, approfondimento e informazione nel nisseno",
    "title": "Weekend con più sole, poi arriva il Ciclone della Befana",
    "title_full": "Weekend con più sole, poi arriva il Ciclone della Befana",
    "published": "2025-01-03T10:39:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 186567,
    "domain_rank_updated": "2024-12-30T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "d75233a5f2bb83189925730c3e6ec6f58155e5d1",
  "url": "https://www.ilfattonisseno.it/2025/01/weekend-con-piu-sole-poi-arriva-il-ciclone-della-befana",
  "ord_in_thread": 0,
  "parent_url": null,
  "author": "AdnKronos",
  "published": "2025-01-03T10:39:00.000+02:00",
  "title": "Weekend con più sole, poi arriva il Ciclone della Befana",
  "text": "(Adnkronos) – Arriva oggi, venerdì 3 gennaio 2025, la prima ondata di maltempo sull’Italia. Correnti nord atlantiche con piogge e perturbazioni sono in transito sul nostro Paese, portando pioggia, neve e vento forte. Antonio Sanò, fondatore del sito www.iLMeteo.it, conferma il passaggio in queste ore della prima perturbazione dell’anno, diretta dalla Romagna verso il Sud Italia. Nelle prossime ore questo fronte, collegato ad una vasta area di bassa pressione polare centrata sul Mar Baltico, porterà precipitazioni tra Romagna, Marche, Toscana e Lazio per poi spingersi verso le restanti regioni del Centro e tra Campania e Basilicata.\nNevicherà sull’Appennino a quote medie, fino ai 900-1100 metri, regalando di nuovo un paesaggio pienamente invernale ai comprensori sciistici della dorsale. Altra neve è attesa anche in Valle d’Aosta e sui rilievi alpini di confine.\nI venti saranno in rinforzo di Libeccio su buona parte del Centro-Sud, solo sull’Alto Adriatico proverranno da Nord-Est. In sintesi, avremo un venerdì piovoso su metà del nostro Paese e a tratti ventoso. Dalla sera il peggioramento investirà l’estremo Sud con rovesci sparsi, mentre migliorerà gradualmente altrove con la rotazione dei venti da Maestrale. Il weekend vedrà dunque l’allontanamento di questa prima perturbazione del 2025, ma contemporaneamente si avvicinerà la seconda, pronta ad entrare in modo più esteso da domenica sera.\nLa giornata di sabato 4 gennaio sarà infatti all’insegna del sole, salvo nubi in Val Padana e localmente al Nord-Ovest; fino al mattino avremo ancora residui addensamenti all’estremo Sud, ma tutto sommato la giornata sarà buona.\nLa prima domenica del 2025 sarà nuvolosa fin dal mattino al Nord e sulla Toscana con qualche piovasco tra Liguria e Versilia. Durante la giornata avremo la possibilità di pioviggine anche in Pianura Padana, specie settore occidentale, mentre sul resto del Paese ci saranno ancora ampie schiarite, anzi su buona parte del Centro-Sud il tempo sarà discreto e prevalentemente soleggiato.\nDalla sera, però, come detto, ci colpirà la seconda perturbazione dell’anno, il Ciclone della Befana: ad essere precisi, questo ciclone si approfondirà, in modo deciso, molto lontano da noi; è previsto transitare sul Canale della Manica con un minimo di pressione di circa 978 hPa (come un uragano categoria 1) tra Londra e Parigi. Nonostante l’elevata distanza dall’Italia, farà sentire i suoi effetti fino a noi con un rinforzo deciso del vento e qualche pioggia. Nel dettaglio l’Epifania in Italia sarà dunque ventosa, con correnti tese di Scirocco soprattutto sui nostri mari e lungo le coste tirreniche; ci saranno delle precipitazioni al Nord con neve sulle Alpi oltre i 1000 metri (qualche fiocco a bassa quota sul Piemonte meridionale) e piogge sparse sulle regioni centrali tirreniche. La Befana dovrà dunque stare attenta alle folate di vento con l’arrivo della seconda perturbazione del 2025, un anno che inizia in modo bizzarro dal punto di vista meteo.\nNEL DETTAGLIO\nVenerdì 3. Al Nord: piogge in Emilia Romagna. Al Centro: peggiora con piogge sparse. Al Sud: peggiora in Campania con piogge.\nSabato 4. Al Nord: possibili nebbie o nubi basse in pianura, altrimenti sole. Al Centro: nubi al mattino poi sole. Al Sud: ultimi rovesci su Calabria e Sicilia.\nDomenica 5. Al Nord: piogge in Liguria, nubi sparse altrove. Al Centro: nubi e piovaschi in Toscana, più sole altrove. Al Sud: bel tempo.\nTendenza: Epifania con pioggia e neve a quote medie al Nord; venti forti ovunque. —cronacawebinfo@adnkronos.com (Web Info)",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Disaster and Accident"
  ],
  "topics": [
    "Weather->weather forecast"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": " Antonio San",
        "sentiment": "none"
      }
    ],
    "organizations": [
      {
        "name": "Adnkronos",
        "sentiment": "none"
      }
    ],
    "locations": [
      {
        "name": " Valle d’Aost",
        "sentiment": "none"
      },
      {
        "name": " Mar Baltic",
        "sentiment": "none"
      },
      {
        "name": " Basilicat",
        "sentiment": "none"
      },
      {
        "name": " Sud Itali",
        "sentiment": "none"
      },
      {
        "name": " Campani",
        "sentiment": "none"
      },
      {
        "name": " Toscan",
        "sentiment": "none"
      },
      {
        "name": " Romagn",
        "sentiment": "none"
      },
      {
        "name": " March",
        "sentiment": "none"
      },
      {
        "name": " Lazi",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-03T11:56:25.900+02:00",
  "updated": "2025-01-03T11:56:25.900+02:00"
}