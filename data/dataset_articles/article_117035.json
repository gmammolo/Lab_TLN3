{
  "thread": {
    "uuid": "824656b9289d2661224971cc6239559e921e948a",
    "url": "https://www.apuntmedia.es/noticies/societat/dijous-avis-taronja-tempestes-alt-palancia-alt-millars-alt-maestrat_1_1811684.html",
    "site_full": "www.apuntmedia.es",
    "site": "apuntmedia.es",
    "site_section": "https://www.apuntmedia.es/rss",
    "site_categories": [
      "hobbies_and_interests",
      "radio"
    ],
    "section_title": "",
    "site_title": "À Punt - La radiotelevisió i el web públics valencians",
    "title": "Dijous amb avís taronja per més tempestes a l'Alt Palància, l'Alt Millars i l'Alt Maestrat - À Punt",
    "title_full": "Dijous amb avís taronja per més tempestes a l'Alt Palància, l'Alt Millars i l'Alt Maestrat - À Punt",
    "published": "2025-08-28T09:48:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://static.apuntmedia.es/clip/689715f0-e164-4fd9-901b-f54ec149e890_facebook-aspect-ratio_default_0.jpg",
    "performance_score": 0,
    "domain_rank": 93983,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "824656b9289d2661224971cc6239559e921e948a",
  "url": "https://www.apuntmedia.es/noticies/societat/dijous-avis-taronja-tempestes-alt-palancia-alt-millars-alt-maestrat_1_1811684.html",
  "ord_in_thread": 0,
  "author": "À Punt NTC",
  "published": "2025-08-28T09:48:00.000+03:00",
  "title": "Dijous amb avís taronja per més tempestes a l'Alt Palància, l'Alt Millars i l'Alt Maestrat - À Punt",
  "text": "28/08/2025 - 08:48 L'interior sud de la província de Castelló està este dijous en avís taronja, que implica risc important, per tempestes que tornaran a ser molt intenses i deixaran precipitacions acumulades que poden superar els 40 litres per metre quadrat (l/m²) en una hora i anar acompanyats de ràfegues de vent fortes i graníssol de grans dimensions, segons les prediccions de l'Agència Estatal de Meteorologia (Aemet). L'alarma meteorològica s'activarà a partir del migdia i abasta fonamentalment les comarques de l'Alt Palància, l'Alt Millars i l'Alt Maestrat.\nAvisos meteorològics per a este dijous, 28 d'agost / À Punt Oratge\nPrevisió de l'oratge per a este dijous, 28 d'agost / À Punt Oratge El pronòstic també parla de probabilitat de ruixats en la zona dels Ports , on ahir ja va descarregar de valent, i el nord de la província de València, encara que la intensitat serà més moderada. En totes estes zones l'Aemet ha decretat avís de nivell groc, també a partir de les 12:00 hores i durant tota la resta de la jornada.\nEl dia ha començat amb temperatures més baixes en la meitat nord del territori autonòmic, sobretot en la part més septentrional, on bufa vent de mestral. Però cap a punts del litoral i el sud encara fa molta basca, especialment cap al sud de la província d'Alacant. Ací, de fet, els termòmetres encara pujaran més que ahir i per això s'ha decretat, a partir de les 13:00 hores, avís de nivell groc per calor. La previsió assenyala que les màximes en punts com Alacant o Orihuela poden arribar, fins i tot, als 37 o 38 °C.\nEn la primera part del dia, el cel estarà dominat pel sol en bona part del territori. Encara queda pols en suspensió cap a la meitat sud, que se n'anirà ràpidament cap al Mediterrani. A partir del migdia tornaran a créixer nuvolades que deixaran les arruixades principalment cap a la zona sud de l'interior de Castelló i el nord de la província de València, encara que no es descarta alguna de caràcter puntual cap a les muntanyes d'Alacant.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Weather",
    "Environment",
    "Social Issue"
  ],
  "topics": [
    "Weather->weather warning",
    "Environment->environmental pollution",
    "Environment->natural resources",
    "Environment->climate change",
    "Social Issue->social problem",
    "Social Issue->social condition"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://twitter.com/X/status/1960800480688263216?ref_src=twsrc%5Etfw",
    "https://www.twitter.com/X/status/1960800480688263216?ref_src=twsrc%5Etfw",
    "https://twitter.com/X/status/1960800480688263216"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-28T10:03:08.139+03:00",
  "updated": "2025-08-28T10:07:22.000+03:00"
}