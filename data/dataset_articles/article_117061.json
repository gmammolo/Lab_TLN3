{
  "thread": {
    "uuid": "724d9481182e25e31ed1cb046592cf361ebfaf96",
    "url": "https://www.iltirreno.it/toscana/2025/08/28/news/maltempo-e-allerta-in-toscana-possibili-temporali-e-nubifragi-le-mappe-e-le-zone-a-rischio-1.100753401",
    "site_full": "www.iltirreno.it",
    "site": "iltirreno.it",
    "site_section": "https://iltirreno.it/empoli",
    "site_categories": [],
    "section_title": "Empoli - Il Tirreno",
    "site_title": "Il Tirreno",
    "title": "Allerta Meteo in Toscana Oggi: le Previsioni per il 28 agosto e dove sono previsti i Temporali - Il Tirreno",
    "title_full": "Allerta Meteo in Toscana Oggi: le Previsioni per il 28 agosto e dove sono previsti i Temporali - Il Tirreno",
    "published": "2025-08-28T10:07:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://api-sites-prd.saegroup.abinsula.com/api/social/image/contentid/policy:1.100753400:1756364871/Copia%20di%20arybde.jpg",
    "performance_score": 0,
    "domain_rank": 129043,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "724d9481182e25e31ed1cb046592cf361ebfaf96",
  "url": "https://www.iltirreno.it/toscana/2025/08/28/news/maltempo-e-allerta-in-toscana-possibili-temporali-e-nubifragi-le-mappe-e-le-zone-a-rischio-1.100753401",
  "ord_in_thread": 0,
  "author": "Redazione Il Tirreno",
  "published": "2025-08-28T10:07:00.000+03:00",
  "title": "Allerta Meteo in Toscana Oggi: le Previsioni per il 28 agosto e dove sono previsti i Temporali - Il Tirreno",
  "text": "Maltempo e allerta in Toscana: «Possibili temporali e nubifragi». Le mappe e le zone a rischio\nL’analisi del Centro Meteo Toscana che fotografa la situazione delle prossime ore: «»\nLe mappe sono due e “fotografano” l’instabilità in aumento «con i primi piovaschi che già questa mattina (giovedì 28 agosto, ndr) si sono fatti vedere su alcune zone della regione».\nParte da qui l’attesa analisi del Centro Meteo Toscana. Attesa perché è previsto per le prossime ore un deciso peggioramento del meteo in Toscana, con tanto di allerta gialla e che non è escluso possa diventare arancione dal tardo pomeriggio in alcune zone del Granducato.\nLe previsioni\nE dunque, riprendono e analizzano dal Centro Meteo Toscana: «La giornata odierna trascorrerà abbastanza tranquilla fino a questa sera quando avremo un primo importante peggioramento soprattutto in alta toscana con possibili temporali anche di forte intensità. Nella mappa in figura 1 (in foto e di seguito, ndr) abbiamo segnalato la zona a nostro avviso più a rischio per fenomeni anche violenti con possibili locali nubifragi per cumulati di pioggia che potrebbero superare anche i 100/130 mm in poche ore. Sul resto della regione lo scirocco inibirà potenzialmente i fenomeni per buona parte del giorno».\nE precisano: «Permane il rischio di qualche rovescio difficilmente localizzabile sulle zone interne nel pomeriggio di oggi (a nostro avviso più probabile tra le province di Siena, Arezzo e Firenze), ma il contesto risulterà afoso e con nubi sparse. Scirocco teso lungo le coste».\nNella notte e venerdì 29\nDal Centro meteo Toscana poi passano alle ore successive: «Durante la notte, dopo i temporali che avranno interessato l’alta toscana, sembra probabile un veloce passaggio temporalesco dal pisano verso il grossetano con interessamento soprattutto delle zone costiere. Non dovrebbero però esserci fenomeni troppo intensi e i rovesci dovrebbero risultare abbastanza veloci e non troppo estesi. Più sporadici sulle zone interne».\nVenerdì 29 agosto, invece, analizzano ancora, «dopo una mattinata instabile con rovesci sparsi alternati a schiarite (queste ultime più ampie lungo la costa dove soffierà il libeccio)», «nel pomeriggio sembra probabile la formazione di un importante temporale sulla bassa toscana con locali nubifragi e possibili cumulati fino a 100mm». In serata «nuovo peggioramento sull’alta toscana con nuovi rovesci, non violenti, che insisteranno in modo intermittente fino a sabato mattina».\nWeekend\nPoi uno sguardo ai prossimi giorni, con domenica e lunedì nei quali sono previste «giornate soleggiate ovunque con temperature in aumento», mentre non è da escludere – ma è «da confermare» – un peggioramento per martedì 2 settembre.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Social Issue",
    "Environment"
  ],
  "topics": [
    "Weather->weather forecast",
    "Weather->weather warning",
    "Weather->weather phenomena",
    "Social Issue->social condition",
    "Environment->water",
    "Environment->environmental pollution",
    "Environment->climate change"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Centro Meteo Toscana",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-28T10:10:07.316+03:00",
  "updated": "2025-08-28T10:14:20.000+03:00"
}