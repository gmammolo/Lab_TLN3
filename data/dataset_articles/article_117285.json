{
  "thread": {
    "uuid": "d71d4e29e9ae57c2dfeaf8c3edecf75348283445",
    "url": "https://www.3bmeteo.com/giornale-meteo/cronaca-meteo--maltempo-in-azione-con-piogge-e-temporali-anche-di-forte-intensit-agrave---situazione-ed-evoluzione-prossime-ore-747179",
    "site_full": "www.3bmeteo.com",
    "site": "3bmeteo.com",
    "site_section": "https://www.3bmeteo.com/giornale",
    "site_categories": [
      "media"
    ],
    "section_title": "MeteoGiornale - Notizie Meteo in tempo reale &#9655; 3B Meteo",
    "site_title": "3BMETEO.com &#9655; Meteo e Previsioni del tempo in Italia",
    "title": "Cronaca meteo. Maltempo in azione con piogge e temporali anche di forte intensità. Situazione ed evoluz",
    "title_full": "Cronaca meteo. Maltempo in azione con piogge e temporali anche di forte intensità. Situazione ed evoluz",
    "published": "2025-08-28T10:58:39.820+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://image.3bmeteo.com/images/newarticles/w_1280/cronaca-meteo-3bmeteo-162406.jpg",
    "performance_score": 0,
    "domain_rank": 31634,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "d71d4e29e9ae57c2dfeaf8c3edecf75348283445",
  "url": "https://www.3bmeteo.com/giornale-meteo/cronaca-meteo--maltempo-in-azione-con-piogge-e-temporali-anche-di-forte-intensit-agrave---situazione-ed-evoluzione-prossime-ore-747179",
  "ord_in_thread": 0,
  "author": "@3BMeteo",
  "published": "2025-08-28T10:58:39.820+03:00",
  "title": "Cronaca meteo. Maltempo in azione con piogge e temporali anche di forte intensità. Situazione ed evoluz",
  "text": "Cronaca meteo. Maltempo in azione con piogge e temporali anche di forte intensità. Situazione ed evoluzione prossime ore\nCoinvolte principalmente le regioni settentrionali.\n2 minuti, 6 secondi\nSITUAZIONE ORE 8. LA PERTURBAZIONE ATLANTICA RAGGIUNGE IL NORD ITALIA. Collegata all'ex uragano Erik, una perturbazione atlantica ha raggiunto l'Italia a partire dalle regioni di Nordovest. Piogge e temporali si sono intensificati nella notte soprattutto su Piemonte e Valle d'Aosta e si stanno estendendo verso est a Lombardia ed Emilia occidentale. Qualche pioggia anche sulla Liguria interna e sull'alta Toscana, mentre sul resto del Centro e al Sud le condizioni si mantengono stabili, con caldo in aumento per il richiamo di correnti sciroccali.\nNORDOVEST, PUNTE DI 130MM SUL VERBANO. E' sull'alto Piemonte che fino ad ora si registrano i fenomeni più intensi, tanto che sul Verbano si raggiungono punte di 129mm alle ore 8. Ma diverse centraline poste tra il Lago Maggiore e il Lago d'Orta indicano accumuli pluviometrici già di 80/100mm. Più a sud una strutturata linea temporalesca sta attraversando le valli cuneesi portandosi sul Saluzzese. Altri temporali si sono estesi dall'Alessandrino verso Pavese e Piacentino.\nGIA' 29°C IN SICILIA. Intanto le correnti di Scirocco innescate dalla discesa della perturbazione atlantica stanno determinando un aumento delle temperature al Centro-Sud. In particolare in Sicilia si segnalano già punte di 29°C sul litorale settentrionale, sia sul Palermitano che sul Messinese, complici i venti di caduta dai rilievi retrostanti.\nMETEO PROSSIME ORE. Al Nord maltempo al Nordovest con piogge e temporali che in giornata si estenderanno verso est fino a raggiungere il Triveneto entro sera, con fenomeni anche forti su Prealpi lombardo-venete e Trentino. Attesi accumuli pluviometrici anche superiori a 200mm sul Verbano che potranno causare locali criticità idro-geologiche, seppur entro sera al Nordovest si andrà verso un'attenuazione dei fenomeni. Qualche temporale atteso anche in Liguria ed Emilia, mentre rimarrà all'asciutto la Romagna. Al Centro nuvoloso in Toscana con piogge e rovesci anche temporaleschi dal pomeriggio sulle zone settentrionali, forti in serata sull'Appennino tosco-emiliano occidentale. Qualche piovasco al mattino sull'alto Lazio, in esaurimento con schiarite in giornata, più soleggiato sui restanti settori. Al Sud in prevalenza soleggiato o al più velato. In Sardegna variabile al mattino con locali piovaschi, poi ampie aperture. Venti tesi di Scirocco, tendenti a disporsi da ovest sul Mar di Sardegna. Temperature in calo al Nord, in aumento al Sud, punte di 36/38°C su Sardegna interna, Tavoliere e Palermitano. Per tutti i dettagli entra nella sezione Meteo Italia.\nHai una webcam da segnalarci? In questa apposita sezione puoi aggiungerla al nostro network >> Webcam.\nQuando piove vi sono alcuni accorgimenti in più da prestare alla guida, come ad esempio verificare la corretta pressione dei pneumatici. >> Qui.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather"
  ],
  "topics": [
    "Weather->weather warning",
    "Weather->weather phenomena"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Erik",
        "sentiment": "none"
      }
    ],
    "locations": [
      {
        "name": "Emilia occidentale",
        "sentiment": "none"
      },
      {
        "name": "Lago Maggiore",
        "sentiment": "none"
      },
      {
        "name": "Valle d'Aosta",
        "sentiment": "none"
      },
      {
        "name": "Lago d'Orta",
        "sentiment": "none"
      },
      {
        "name": "Lombardia",
        "sentiment": "none"
      },
      {
        "name": "Nordovest",
        "sentiment": "none"
      },
      {
        "name": "Piemonte",
        "sentiment": "none"
      },
      {
        "name": "Toscana",
        "sentiment": "none"
      },
      {
        "name": "Verbano",
        "sentiment": "none"
      },
      {
        "name": "Liguria",
        "sentiment": "none"
      }
    ],
    "organizations": [
      {
        "name": "Italia",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-28T10:58:39.820+03:00",
  "updated": "2025-08-28T11:02:00.000+03:00"
}