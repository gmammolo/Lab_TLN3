{
  "thread": {
    "uuid": "db8bd953ab6085f5d64c8f5ad138647f0f6453ff",
    "url": "https://www.meteo.it/notizie/scioglimento-dei-ghiacciai-in-antartide-quali-effetti-sulle-aree-costiere-italiane-f4fb2c5b",
    "site_full": "www.meteo.it",
    "site": "meteo.it",
    "site_section": "https://www.meteo.it/notizie",
    "site_categories": [
      "media"
    ],
    "section_title": "Meteo giornale e notizie: news meteo in tempo reale | METEO.IT",
    "site_title": "Previsioni Meteo: le previsioni del tempo in Italia live | METEO.IT",
    "title": "Scioglimento dei ghiacciai, quali conseguenze in Italia?",
    "title_full": "Scioglimento dei ghiacciai, quali conseguenze in Italia?",
    "published": "2025-08-28T12:08:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://w-content.meteosuper.it/2025/08/scioglimento-dei-ghiacciai.jpg",
    "performance_score": 0,
    "domain_rank": 66601,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "db8bd953ab6085f5d64c8f5ad138647f0f6453ff",
  "url": "https://www.meteo.it/notizie/scioglimento-dei-ghiacciai-in-antartide-quali-effetti-sulle-aree-costiere-italiane-f4fb2c5b",
  "ord_in_thread": 0,
  "author": "@wwwmeteoit",
  "published": "2025-08-28T12:08:00.000+03:00",
  "title": "Scioglimento dei ghiacciai, quali conseguenze in Italia?",
  "text": "Lo scioglimento dei ghiacciai in Antartide potrebbe avere ripercussioni anche su alcune aree costiere italiane\nAmbiente28 Agosto 2025 - ore 11:08 - Redatto da Meteo.it\nAmbiente28 Agosto 2025 - ore 11:08 - Redatto da Meteo.it\nSecondo uno studio pubblicato sulla rivista PNAS, lo scioglimento della sola calotta glaciale antartica occidentale potrebbe avere ripercussioni drammatiche anche nel nostro Paese. Lo scioglimento infatti, potrebbe innalzare il livello del mare di oltre 3 metri, mettendo a rischio l'inondazione di intere zone costiere italiane.\nScioglimento dei ghiacciai: Tratti costieri italiani a rischio di finire sott'acqua\nIl melting dei ghiacciai in Antartide potrebbe portare a un incremento di oltre 3 metri nel livello globale del mare, con conseguenze notevoli per numerose città e centri costieri italiani. Venezia, Ravenna, Pisa e Napoli sono alcune delle località italiane a rischio di subire l'erosione dei propri territori a causa dello scioglimento dei ghiacci antartici, evento che rappresenta una delle minacce più gravi legate al riscaldamento globale.\nUno studio recente pubblicato sulla rivista PNAS ha evidenziato come la sola perdita della calotta glaciale antartica occidentale potrebbe determinare un rialzo del livello medio globale del mare superiore ai 3 metri, con ripercussioni devastanti per le città e le coste di tutto il pianeta.\nIn Italia, aree costiere dell'Alto Adriatico, comprese importanti mete turistiche della Riviera romagnola, potrebbero ritrovarsi sott'acqua. Anche alcune zone costiere della Toscana, del Lazio e della Campania, insieme a porzioni della costa pugliese, della Calabria ionica e delle isole principali, sarebbero vulnerabili, con effetti significativi nelle regioni di Cagliari, Oristano e lungo la costa sud-orientale della Sardegna, nonché in Sicilia, in particolare a Catania.\nAlto Adriatico tra le aree italiane a maggior rischio\nMare Nostrum è già salito di diversi centimetri negli ultimi anni, e questo innalzamento sembra destinato ad aumentare a causa dell'azione combinata di scioglimento dei ghiacciai, fusione delle calotte polari ed espansione termica degli oceani dovuta al riscaldamento globale.\nIn particolare lo scioglimento delle calotte glaciali che rivestono i ghiacciai in Groenlandia e in Antartide, che perdono circa 370 miliardi di tonnellate di ghiaccio all'anno, rischiano di far accelerare notevolmente questo fenomeno.\nMa cosa potrebbe accadere qualora non riuscissimo a invertire l'attuale tendenza? I livelli del mare potrebbero alzarsi di oltre 3 metri in pochi decenni, e a mostrarci i potenziali effetti è la mappa interattiva del Climate Central, che evidenzia in rosso le località che finirebbero sommerse.\nTra quelle italiane sono le aree dell'Alto Adriatico a correre il rischio maggiore. Venezia e le aree circostanti potrebbero finire sott'acqua, insieme al Polesine, al Delta del Po e a Ravenna. Diverse località della Riviera romagnola, come Riccione, Misano, Cattolica e la città di Rimini, sono anch'esse a rischio. Lungo la costa pugliese, le regioni costiere del golfo di Manfredonia risultano particolarmente vulnerabili.\nGli effetti dello scioglimento dei ghiacciai non tarderebbero a farsi sentire neppure nel Tirreno, e tra le città più minacciate ci sono alcune località costiere toscane, dalla Versilia a Marina di Pisa, fino a Livorno e alcune zone di Marina di Grosseto. Nel Lazio, gli effetti più significativi si manifesterebbero lungo il litorale romano, tra Fiumicino e Ostia, e nel golfo di Gaeta, da Terracina a Sperlonga. In Campania, oltre a Napoli, anche il litorale Domizio, da Castel Volturno a Lago Patria e Cuma, e le zone del Cilento lungo la piana del Sele, rischierebbero di essere sommerse.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment",
    "Social Issue",
    "Weather"
  ],
  "topics": [
    "Environment->global warming",
    "Environment->water",
    "Environment->climate change",
    "Social Issue->demographics",
    "Social Issue->social problem",
    "Social Issue->social condition",
    "Weather->weather phenomena"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://coastal.climatecentral.org/",
    "https://coastal.climatecentral.org",
    "https://www.coastal.climatecentral.org/"
  ],
  "external_images": [],
  "internal_images": [],
  "entities": {
    "persons": [
      {
        "name": "Ravenna",
        "sentiment": "none"
      },
      {
        "name": "Pisa",
        "sentiment": "none"
      }
    ],
    "locations": [
      {
        "name": "Antartide",
        "sentiment": "none"
      },
      {
        "name": "Venezia",
        "sentiment": "none"
      }
    ],
    "organizations": [
      {
        "name": "PNAS",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-28T12:11:25.241+03:00",
  "updated": "2025-08-28T12:15:24.000+03:00"
}