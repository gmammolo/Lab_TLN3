{
  "thread": {
    "uuid": "e9d880b7dce45cd8f5b82732d6013b9fb02d3fd8",
    "url": "https://www.businessmagazin.ro/actualitate/fenomenele-meteo-extreme-inregistreaza-o-crestere-ingrijoratoare-22889656",
    "site_full": "www.businessmagazin.ro",
    "site": "businessmagazin.ro",
    "site_section": "https://businessmagazin.ro/toate-stirile",
    "site_categories": [
      "media"
    ],
    "section_title": "BusinessMagazin ",
    "site_title": "BusinessMagazin",
    "title": "Fenomenele meteo extreme înregistrează o creştere îngrijorătoare",
    "title_full": "Fenomenele meteo extreme înregistrează o creştere îngrijorătoare",
    "published": "2025-08-28T11:12:00.000+03:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://storage0.dms.mpinteractiv.ro/media/401/341/5531/22889656/1/meteo-simplu.jpg",
    "performance_score": 0,
    "domain_rank": 118522,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e9d880b7dce45cd8f5b82732d6013b9fb02d3fd8",
  "url": "https://www.businessmagazin.ro/actualitate/fenomenele-meteo-extreme-inregistreaza-o-crestere-ingrijoratoare-22889656",
  "ord_in_thread": 0,
  "author": "Laurentiu Marinov",
  "published": "2025-08-28T11:12:00.000+03:00",
  "title": "Fenomenele meteo extreme înregistrează o creştere îngrijorătoare",
  "text": "Analiza a fost realizată asupra datelor oficiale RO-ALERT pentru perioada 1 ianuarie 2019 – 31 iulie 2025. Doar în primele şapte luni din 2025, autorităţile au emis 3 alerte de tornadă, în condiţiile în care între 2019 şi 2024 au fost consemnate 5 alerte în total.\n„Schimbările climatice amplifică intensitatea fenomenelor meteorologice extreme. O atmosferă mai caldă reţine mai multă umiditate şi creşte energia care alimentează furtunile. Fenomenele meteorologice asociate furtunilor devin astfel mai intense: grindină mai mare, cantităţi mai mari de precipitaţii care cad într-un interval scurt de timp, rafale puternice ale vântului. Dacă nu investim acum în adaptare, de la modernizarea infrastructurii şi reţele critice mai reziliente până la avertizări bazate pe impact, costurile economice, dar şi cele sociale vor continua să crească. Momentul de a acţiona nu este peste 10 ani, ci este acum”, a declarat Bogdan Antonescu, fizician, specialist în fizica atmosferei.\nConcluziile din analiza datelor RO-ALERT între 1 ianuarie 2019 şi 31 iulie 2025 arată astfel: Inundaţii: 2019 – 77 alerte vs. 2025 – 149 alerte (+93,5%), trend ascendent pe parcursul celor 6 ani şi jumătate analizaţi; Furtuni: 2019 – 421 alerte vs.\n2025 – 473 alerte (+12,4%), trend ascendent pe parcursul celor 6 ani şi jumătate analizaţi; Tornade: 8 alerte în total între 2019 şi 2025, dintre care 3 doar în primele 7 luni din 2025; În primele 7 luni ale lui 2025, s-au înregistrat un total de 645 de alerte. Proiecţia statistică indică faptul că până la finalul anului se vor înregistra 1105 alerte în total, foarte aproape de maximul din 2023 (1159). Fenomenul cel mai frecvent: furtunile (4.004 alerte în perioada analizată), urmate de inundaţii (762).\nJudeţele cu cele mai multe alerte sunt Bacău (236), Tulcea (129), Maramureş (124), Alba (122). Judeţele cu cele mai puţine alerte (2019–2025): Teleorman (5), Giurgiu (5), Olt (8), Călăraşi (12).\nÎn 2025, judeţul cu cele mai multe alerte până la 31 iulie a fost Harghita (26 alerte-aproximativ una la 8 zile).\n„Greenpeace România solicită autorităţilor naţionale şi locale să ia măsuri urgente pentru a contracara impactul devastator al combustibililor fosili asupra crizei climatice. România trebuie să asigure o tranziţie rapidă şi echitabilă către surse de energie regenerabile, produse şi deţinute local, precum şi implementarea de măsuri de adaptare bazate pe natură, cum ar fi restaurarea zonelor umede, reîmpădurirea, protejarea malurilor râurilor, sau refacerea luncilor inundabile. Aceste soluţii contribuie la reducerea riscului de inundaţii şi la creşterea capacităţii de reacţie a comunităţilor”, a transmis printr-un comunicat de presă Greenpeace România.\nAnaliza se bazează pe datele transmise de autorităţi (Baza de date RO-ALERT 2019–31.07.2025), cu sinteza anuală a alertelor pe tip de fenomen şi înregistrările individuale ale alertelor.\nGreenpeace România este o organizaţie independentă de mediu prezentă în România din 2007. Aceasta nu acceptă donaţii din partea guvernelor sau a companiilor, fiind finanţată exclusiv din contribuţiile persoanelor fizice care susţin valorile organizaţiei.",
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "negative",
  "categories": [
    "Environment",
    "Weather",
    "Social Issue"
  ],
  "topics": [
    "Environment->global warming",
    "Environment->environmental pollution",
    "Environment->climate change",
    "Weather->weather phenomena",
    "Weather->weather statistic",
    "Social Issue->social problem",
    "Social Issue->social condition",
    "Social Issue->demographics"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-28T12:17:00.168+03:00",
  "updated": "2025-08-28T12:21:55.000+03:00"
}