{
  "thread": {
    "uuid": "3e7c8d71d7080e1a54679069610a583b1ea40c6b",
    "url": "https://www.meteoweb.eu/2025/10/luragano-imelda-colpisce-bermuda-venti-distruttivi-piogge-torrenziali-e-il-raro-effetto-fujiwhara/1001844310/",
    "site_full": "www.meteoweb.eu",
    "site": "meteoweb.eu",
    "site_section": "https://www.meteoweb.eu/meteo/fenomeni-estremi/",
    "site_categories": [
      "media",
      "top_news_it",
      "top_news"
    ],
    "section_title": "Fenomeni Meteorologici Estremi - MeteoWeb",
    "site_title": "MeteoWeb | Previsioni Meteo, Terremoti e Notizie di Scienza",
    "title": "L'uragano Imelda colpisce Bermuda: venti distruttivi, piogge torrenziali e il raro effetto Fujiwhara",
    "title_full": "L'uragano Imelda colpisce Bermuda: venti distruttivi, piogge torrenziali e il raro effetto Fujiwhara",
    "published": "2025-10-02T07:07:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.meteoweb.eu/wp-content/uploads/2025/10/imelda-bermuda-1200x659.jpg",
    "performance_score": 0,
    "domain_rank": 60854,
    "domain_rank_updated": "2025-09-29T00:00:00.000+03:00",
    "licensing_agency": [],
    "social": {
      "facebook": {
        "likes": 9,
        "comments": 0,
        "shares": 25
      },
      "vk": {
        "shares": 0
      }
    }
  },
  "uuid": "3e7c8d71d7080e1a54679069610a583b1ea40c6b",
  "url": "https://www.meteoweb.eu/2025/10/luragano-imelda-colpisce-bermuda-venti-distruttivi-piogge-torrenziali-e-il-raro-effetto-fujiwhara/1001844310/",
  "ord_in_thread": 0,
  "author": "Filomena Fotia",
  "published": "2025-10-02T07:07:00.000+03:00",
  "title": "L'uragano Imelda colpisce Bermuda: venti distruttivi, piogge torrenziali e il raro effetto Fujiwhara",
  "text": "L’ uragano Imelda è infine giunto sulle Bermuda . La tempesta, classificata di 2ª categoria sulla scala Saffir-Simpson, ha portato con sé venti superiori ai 150 km/h, onde dirompenti e precipitazioni intense che minacciano di allagare le zone costiere. L’isola britannica d’oltremare, nota per la sua posizione strategica in mezzo all’oceano e già abituata a fronteggiare fenomeni estremi, si trova nuovamente a fare i conti con la vulnerabilità di un territorio piccolo ma densamente popolato. Il National Weather Service statunitense, nell’ultimo aggiornamento, ha confermato che “ il nucleo dell’uragano si stava muovendo direttamente sopra Bermuda ”, lanciando avvertimenti su condizioni potenzialmente distruttive.\nL’impatto su Bermuda L’ultimo aggiornamento riportava l’occhio di Imelda a circa 30 km a Sud/Ovest dell’arcipelago, spostandosi a 46 km/h verso Est-Nord/Est. Le autorità locali hanno chiuso scuole, uffici pubblici e l’aeroporto internazionale, dispiegando un contingente di 100 militari incaricati di mettere in sicurezza le infrastrutture e supportare i centri di accoglienza per gli sfollati.\nL’uragano ha già lasciato centinaia di utenze senza energia elettrica. Secondo le previsioni, le precipitazioni complessive potrebbero raggiungere i 5-10 cm, accompagnate da una mareggiata significativa capace di generare inondazioni costiere. “ Si tratta di un sistema pericoloso, in grado di provocare venti distruttivi, piogge intense e gravi impatti lungo le coste “, ha dichiarato Michael Weeks, ministro della Sicurezza nazionale di Bermuda.\nLe conseguenze nei Caraibi Prima di raggiungere Bermuda, Imelda aveva già colpito duramente i Caraibi settentrionali. A Cuba , in particolare nella provincia di Guantánamo, oltre 18mila persone sono state evacuate e almeno 2 persone sono morte . Nella regione di Santiago de Cuba, frane e inondazioni hanno isolato 17 comunità, interessando più di 24mila abitanti. Ad Haiti , invece, si registra un disperso e 2 feriti a seguito delle alluvioni.\nLa danza dei cicloni: Imelda e Humberto La traiettoria di Imelda è stata influenzata dall’uragano Humberto , che l’ha preceduta, i cui resti sono stati rinominati tempesta Amy dai meteorologi britannici. Un fenomeno raro, il cosiddetto effetto Fujiwhara , ha determinato una reciproca interazione tra i 2 cicloni: quando 2 uragani si trovano a distanza ravvicinata, iniziano a ruotare attorno a un punto comune . In questo caso, Humberto ha contribuito a deviare Imelda lontano dalle coste orientali degli Stati Uniti.\nLa distanza minima registrata tra i 2 cicloni è stata di appena 751 km, la più ridotta osservata nell’Atlantico dal 1853.\nPrevisioni Intanto, le onde di Imelda e i resti di Humberto stanno già generando correnti di risacca e mareggiate pericolose lungo i litorali dei Caraibi, delle Bahamas, di Bermuda e della costa orientale statunitense. In Carolina del Nord, 5 abitazioni non occupate sono state inghiottite dall’oceano a causa dell’erosione costiera , fenomeno che negli ultimi anni ha accelerato il collasso delle strutture private sugli Outer Banks.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Environment",
    "Social Issue"
  ],
  "topics": [
    "Weather->weather phenomena",
    "Weather->weather warning",
    "Environment->natural resources",
    "Environment->climate change",
    "Social Issue->social problem"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": " Fujiwhar",
        "sentiment": "none"
      }
    ],
    "locations": [
      {
        "name": "Bermuda",
        "sentiment": "none"
      },
      {
        "name": "ra Berm",
        "sentiment": "none"
      },
      {
        "name": "le Berm",
        "sentiment": "none"
      },
      {
        "name": "su Berm",
        "sentiment": "none"
      },
      {
        "name": " Imeld",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T08:41:16.981+03:00",
  "updated": "2025-10-03T09:05:42.000+03:00"
}