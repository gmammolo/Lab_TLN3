{
  "thread": {
    "uuid": "1fa6331e959776948f9582ec272a99933a3c351b",
    "url": "https://www.stiripesurse.ro/comitetul-pentru-situatii-de-urgenta-convocat-dupa-coduri-meteo_3816740",
    "site_full": "www.stiripesurse.ro",
    "site": "stiripesurse.ro",
    "site_section": "https://www.stiripesurse.ro",
    "site_categories": [
      "media",
      "top_news_ro",
      "top_news"
    ],
    "section_title": "Stiri pe surse - Cele mai noi stiri",
    "site_title": "Stiri pe surse - Cele mai noi stiri",
    "title": "România intră în alertă: Comitetul pentru Situații de Urgență, convocat după avalanșa de coduri meteo",
    "title_full": "România intră în alertă: Comitetul pentru Situații de Urgență, convocat după avalanșa de coduri meteo",
    "published": "2025-10-02T08:40:00.000+03:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://www.stiripesurse.ro/media/images/202311/media-170082663608354600.webp",
    "performance_score": 0,
    "domain_rank": 74438,
    "domain_rank_updated": "2025-09-29T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "1fa6331e959776948f9582ec272a99933a3c351b",
  "url": "https://www.stiripesurse.ro/comitetul-pentru-situatii-de-urgenta-convocat-dupa-coduri-meteo_3816740",
  "ord_in_thread": 0,
  "author": "Alice Draghici",
  "published": "2025-10-02T08:40:00.000+03:00",
  "title": "România intră în alertă: Comitetul pentru Situații de Urgență, convocat după avalanșa de coduri meteo",
  "text": "România intră în trei zile de vreme severă. Meteorologii au emis coduri galbene și portocalii de ploi și vânt pentru jumătatea de sud a țării, în timp ce la munte sunt așteptate ninsori și viscol. Specialiștii avertizează că în doar 24 de ore, în sud-vest, ar putea cădea precipitații echivalente cu o lună întreagă de octombrie.\n„Este o vreme rece pentru această perioadă în majoritatea zonelor, iar în jumătatea sudică a țării, până mâine dimineață, sunt valabile mai multe coduri meteorologice generale de avertizare meteorologică cod galben, respectiv cod portocaliu pentru ploi însemnate cantitativ, intensificări de vânt, iar în Carpații Meridionali și de Curbură, la peste 1.500 m altitudine, temporar va ninge, va viscoli și se va depune strat de zăpadă”, a precizat Raul Ilea, meteorolog ANM, potrivit Digi24.\nEl a adăugat că în Capitală sunt prognozate rafale de până la 85 km/h, iar în nordul Moldovei temperaturile sunt deja „mult sub mediile perioadei”.\nMăsuri speciale în București\nPentru Capitală a fost convocat Comitetul Municipiului pentru Situații de Urgență. Autoritățile au anunțat controale la șantiere și panouri publicitare, verificări la semafoare și pregătirea echipelor pentru intervenții rapide.\n„În urma avertizării meteorologice de Cod Portocaliu, care anunţă vijelii şi rafale puternice de vânt în Bucureşti, Primăria Capitalei, conform Hotărârii Comitetului Municipiului Bucureşti pentru Situaţii de Urgenţă, a dispus măsuri pentru protejarea cetăţenilor”, se arată într-un comunicat oficial.\nEchipele ALPAB sunt pregătite să intervină în parcuri pentru arborii rupți de vânt, iar Apa Nova și Termoenergetica au format echipe de intervenție pentru a repara eventualele defecțiuni.\nInformare ISU București-Ilfov\nCod portocaliu de intensificări ale vântului\nAdministrația Națională de Meteorologie a emis o avertizare meteo cod portocaliu, pentru municipiul București și județul Ilfov, valabilă de astăzi, 02.10.2025, ora 20:00, până mâine, 03.10.2025, ora 10:00.\nSe vor semnala: intensificări puternice ale vântului susținute cu rafale de 70...85 km/h.\nhttps://www.meteoromania.ro/avertizari-nowcasting\nPentru o reacție corespunzătoare la apariția, în timpul și după un eveniment de tipul furtună sau ploi abundente, vă recomandăm:\n- Evitați adăpostirea sau trecerea prin apropierea copacilor, stâlpilor, panourilor publicitare, construcţiilor cu elemente de arhitectură ce pot fi uşor dislocate, precum şi a imobilelor aflate în construcţie;\n- Sistați activităţile desfăşurate în teren deschis sau la înălţime;\n- Închideți toate ferestrele locuinţei şi altor categorii de construcţii;\n- Evitați atingerea stâlpilor sau firelor căzute la pământ.\nConstanța și Giurgiu, pregătite de intervenții\nLa Constanța, administrația locală a mobilizat 300 de angajați și a început decolmatarea rigolelor, în timp ce echipele de la RAJA și Polaris acționează pentru curățarea rețelei de canalizare și îndepărtarea resturilor vegetale.\n„Primăria Municipiului Constanţa, împreună cu echipele RAJA S.A. şi cu operatorul de salubrizare, verifică şi decolmatează receptorii pluviali, rigolele şi căminele de vizitare (…). Polaris intervine pentru îndepărtarea resturilor vegetale, având mobilizaţi peste 300 de angajaţi pregătiţi de intervenţie”, se arată în comunicatul instituției.\nȘi la Giurgiu, Comitetul Județean pentru Situații de Urgență s-a întrunit într-o ședință extraordinară. Prefectul Ion Ghimpețeanu a anunțat constituirea unei rezerve de 50 de militari gata să intervină.\n„Având în vedere avertizarea meteorologică Cod portocaliu (…), Comitetul Judeţean pentru Situaţii de Urgenţă Giurgiu s-a întrunit în şedinţă de lucru extraordinară. Astfel, s-a decis activarea Centrului Judeţean de Conducere şi Coordonare a Intervenţiei, a fost operaţionalizată grupa operativă, a fost constituită o rezervă de personal formată din 50 de militari (…).”\nO țară sub coduri\nPentru următoarele două zile, Muntenia, Dobrogea, Oltenia și sudul Moldovei vor fi lovite de vânturi de 50–70 km/h, iar în București, Teleorman, Giurgiu, Călărași, Ialomița, Brăila, Buzău, Ilfov și Constanța rafalele vor depăși 85 km/h.\nTotodată, județele Mehedinți, Dolj, Olt, Vâlcea și Gorj sunt vizate de cod portocaliu de ploi cu acumulări de până la 70 l/mp. În vestul Munteniei și sudul Banatului se menține cod galben, cu valori de 25–50 l/mp.",
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "negative",
  "categories": [
    "Weather",
    "Social Issue"
  ],
  "topics": [
    "Weather->weather warning",
    "Social Issue->social condition",
    "Social Issue->demographics",
    "Social Issue->population and census"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.meteoromania.ro/avertizari-nowcasting?fbclid=IwZXh0bgNhZW0CMTAAYnJpZBEwaGU5Qk5NOXpoWnBUcjhjRwEe-A4AnPHqQyHQ2tfh_aSyu2EyfREHx7wDIsSqLp_I5I02B1E8ytAUcZ0MuTA_aem_Hmw7PQ1Ywuv64YQw_9eyOw",
    "https://meteoromania.ro/avertizari-nowcasting?fbclid=IwZXh0bgNhZW0CMTAAYnJpZBEwaGU5Qk5NOXpoWnBUcjhjRwEe-A4AnPHqQyHQ2tfh_aSyu2EyfREHx7wDIsSqLp_I5I02B1E8ytAUcZ0MuTA_aem_Hmw7PQ1Ywuv64YQw_9eyOw",
    "https://www.meteoromania.ro/avertizari-nowcasting"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ro",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T09:57:43.239+03:00",
  "updated": "2025-10-02T10:02:00.000+03:00"
}