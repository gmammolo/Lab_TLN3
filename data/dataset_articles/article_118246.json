{
  "thread": {
    "uuid": "8ef36a610e51627c55095e75c92f5f1fa33278da",
    "url": "https://www.tv9hindi.com/state/delhi-ncr/sudden-rains-in-delhi-ncr-flooding-ramlila-grounds-soaking-ravana-effigies-3507791.html",
    "site_full": "www.tv9hindi.com",
    "site": "tv9hindi.com",
    "site_section": "https://www.tv9hindi.com/elections/lok-sabha-election/jammu-and-kashmir-chunav",
    "site_categories": [
      "uncategorized"
    ],
    "section_title": "जम्मू-कश्मीर लोकसभा चुनाव 2024 | TV9 Bharatvarsh",
    "site_title": "Hindi News: हिंदी न्यूज़, Latest Hindi News, Today Hindi News, Breaking News in Hindi, हिंदी समाचार | TV9 Bharatvarsh",
    "title": "दिल्ली-NCR में अचानक हुई बारिश, रामलीला मैदान पानी से भरे, भीग गए रावण के पुतले",
    "title_full": "दिल्ली-NCR में अचानक हुई बारिश, रामलीला मैदान पानी से भरे, भीग गए रावण के पुतले",
    "published": "2025-10-02T10:33:00.000+03:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://images.tv9hindi.com/wp-content/uploads/2025/10/add-a-heading-6.jpg",
    "performance_score": 0,
    "domain_rank": 44871,
    "domain_rank_updated": "2025-09-29T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "8ef36a610e51627c55095e75c92f5f1fa33278da",
  "url": "https://www.tv9hindi.com/state/delhi-ncr/sudden-rains-in-delhi-ncr-flooding-ramlila-grounds-soaking-ravana-effigies-3507791.html",
  "ord_in_thread": 0,
  "author": "TV9 Bharatvarsh",
  "published": "2025-10-02T10:33:00.000+03:00",
  "title": "दिल्ली-NCR में अचानक हुई बारिश, रामलीला मैदान पानी से भरे, भीग गए रावण के पुतले",
  "text": "दिल्ली-NCR में अचानक हुई बारिश, रामलीला मैदान पानी से भरे, भीग गए रावण के पुतले\nRain Before Ravan Dahan In Delhi-NCR : दिल्ली एनसीआर के कई इलाकों में आज अचानक से बारिश हुई. इससे रामलीला मैदानों में रावण, कुम्भकर्ण और मेघनाद के पुतले भीग गए. मौसम विभाग ने पहले ही बारिश की संभावना जताई थी.\nआज यानि दशहरा पर राजधानी दिल्ली और NCR के कई इलाकों में झमाझम बारिश हुई. सुबह तो मौसम साफ था. मगर बीच-बीच में बादल छाने लगे और फिर अचानक कई इलाकों में बारिश शुरू हो गई. दशहरा पर शाम के बाद रावण के पुतले जलाए जाने हैं. मगर बारिश के कारण रावण, कुम्भकर्ण और मेघनाद के पुतले भीग गए.\nइससे लोगों के चेहरे भी उतर गए. मौसम विभाग ने पहले ही बारिश की संभावना जताई थी. IMD ने बताया था कि बृहस्पतिवार को बारिश होने और गरज के साथ छींटे पड़ने का अनुमान है.\nअगले 3 दिन कैसा रहेगा मौसम?\nहालांकि, शुक्रवार से रविवार तक तीन दिन मौसम शुष्क रहेगा और गर्मी लौटेगी. इसके बाद सोमवार और मंगलवार को मौसम फिर बदलेगा. तेज हवाओं के साथ बारिश का भी अनुमान है. इससे पहले मंगलवार को दिल्ली में जोरदार बारिश हुई, जिससे लोगों को भीषण गर्मी और उमस भरे मौसम से राहत मिली. बुधवार को बादलों की लुका-छिपी चलती रही, लेकिन धूप खिली रही. दिन भर बारिश नहीं हुई.\nरावण के पुतलों को नुकसान पहुंचाया\nदिल्ली के कुछ हिस्सों में दशहरा समारोह के लिए तैयार किए जा रहे रावण के विशाल पुतलों को मंगलवार को हुई तेज बारिश से नुकसान पहुंचाया था. तितारपुर में रावण के पुतले बनाने का काम दशहरे से हफ्तों पहले शुरू हो जाता है. लेकिन बारिश ने तितारपुर में रावण के पुतलों को खासा नुकसान पहुंचाया. सोशल मीडिया पर शेयर किए गए वीडियो में रावण के पुतलों से अलग हुई सामग्री फुटपाथ पर पड़ी दिखाई दी. पुतले बनाने वाले कारीगर उनके बचे हुए हिस्से को बचाने की कोशिश करते दिखे.\nदिल्ली में दशहरे के मौके पर रावण दहन का भव्य आयोजन कई जगहों पर किया जाता है, लेकिन सबसे बड़ा और प्रसिद्ध रावण का पुतला हर साल रामलीला मैदान (दिल्ली गेट के पास) में जलाया जाता है. इसके अलावा, द्वारका, करोल बाग और पटेल नगर जैसे इलाकों की रामलीलाओं में भी विशाल पुतले जलाए जाते हैं. इसके अलावा नोएडा स्टेडियम (सेक्टर-21ए) में भी हर साल भव्य रावण दहन का आयोजन होता है. यहां लगाया जाने वाला रावण का पुतला नोएडा का सबसे ऊंचा माना जाता है. गाजियाबाद के कविनगर में भी रावण दहन होता है. मगर बारिश होने से पुतले भीग गए. अब इन्हें जलाने में थोड़ी परेशानी जरूर हो सकती है.\nआंधी-तूफान की आई चेतावनी\nभारत मौसम विज्ञान विभाग (IMD) के मुताबिक, 6 और 7 अक्टूबर को दिल्ली-एनसीआर में तेज आंधी और भारी बारिश हो सकती है. इस दौरान हवाओं की रफ्तार 50 किलोमीटर प्रति घंटे तक पहुंचने का अनुमान है. पूरे दिन बारिश के आसार हैं, जिसके चलते लोगों को सतर्क रहने की सलाह दी गई है. मौसम वैज्ञानिकों का कहना है कि इन दो दिनों की लगातार बारिश के बाद तापमान में गिरावट दर्ज की जाएगी और हल्की ठंड का एहसास शुरू हो जाएगा.\n114 रहा AQI\nवहीं, केंद्रीय प्रदूषण नियंत्रण बोर्ड (सीपीसीबी) के आंकड़ों के अनुसार, सुबह नौ बजे दिल्ली का वायु गुणवत्ता सूचकांक (एक्यूआई) 114 रहा, जो मध्यम श्रेणी में आता है. सीपीसीबी के अनुसार, शून्य से 50 के बीच एक्यूआई को अच्छा, 51 से 100 के बीच को संतोषजनक, 101 से 200 के बीच को मध्यम, 201 से 300 के बीच को खराब, 301 से 400 के बीच को बहुत खराब और 401 से 500 के बीच को गंभीर माना जाता है.",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "negative",
  "categories": [
    "Weather",
    "Human Interest"
  ],
  "topics": [
    "Weather->weather phenomena",
    "Human Interest->human mishap"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T11:35:58.041+03:00",
  "updated": "2025-10-02T11:41:56.000+03:00"
}