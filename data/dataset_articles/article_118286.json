{
  "thread": {
    "uuid": "9f8ee0c86bf50bc4b4e21b60e6bec99491904d6b",
    "url": "https://tg24.sky.it/cronaca/2025/10/02/meteo-allerta-maltempo-oggi",
    "site_full": "tg24.sky.it",
    "site": "sky.it",
    "site_section": "https://tg24.sky.it",
    "site_categories": [
      "under_construction"
    ],
    "section_title": "News: ultime notizie di oggi e ultima ora | Sky TG24 | Sky TG24",
    "site_title": "News: ultime notizie di oggi e ultima ora | Sky TG24 | Sky TG24",
    "title": "Meteo, allerta gialla per maltempo e grandine in sei regioni al Sud: ecco dove",
    "title_full": "Meteo, allerta gialla per maltempo e grandine in sei regioni al Sud: ecco dove",
    "published": "2025-10-02T10:40:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://static.sky.it/editorialimages/cee2e313f33e575127046f662456ba81c3d9bee1/skytg24/it/cronaca/2024/09/03/nubifragio-roma-foto/04_ansa_maltempo_pioggia_roma.jpeg?im=Resize,width=1218",
    "performance_score": 0,
    "domain_rank": 4139,
    "domain_rank_updated": "2025-09-29T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "9f8ee0c86bf50bc4b4e21b60e6bec99491904d6b",
  "url": "https://tg24.sky.it/cronaca/2025/10/02/meteo-allerta-maltempo-oggi",
  "ord_in_thread": 0,
  "author": "Sky TG24",
  "published": "2025-10-02T10:40:00.000+03:00",
  "title": "Meteo, allerta gialla per maltempo e grandine in sei regioni al Sud: ecco dove",
  "text": "Peggioramento atteso in Puglia, Molise e settori di Abruzzo, Basilicata, Calabria e Sicilia. Previste precipitazioni sparse, anche a carattere di rovescio o temporale. I fenomeni saranno accompagnati da rovesci di forte intensità, frequente attività elettrica, locali grandinate e forti raffiche di vento\nPer la giornata di oggi il Dipartimento della Protezione civile ha stabilito allerta gialla in sei regioni: Puglia, Molise e settori di Abruzzo, Basilicata, Calabria e Sicilia. Un'area di bassa pressione, in approfondimento sui settori ionici, convoglia aria fredda dai Balcani verso l'Italia, accompagnata da precipitazioni a prevalente carattere temporalesco e da venti di burrasca provenienti da Nord, che localmente raggiungeranno anche intensità di burrasca forte, specie sulle regioni centro-meridionali del Paese.\nPreviste grandinate e forti raffiche di vento\nL'avviso del Dipartimento della Protezione Civile prevede venti da forti a burrasca dai quadranti settentrionali, con locali rinforzi di burrasca forte, su Emilia-Romagna e Toscana, in estensione a Marche, Umbria, Lazio, Abruzzo, Molise, Campania, Puglia, Basilicata, Calabria e Sicilia, mareggiate lungo coste esposte. Si prevedono, inoltre precipitazioni, anche a carattere di rovescio o temporale, su Calabria e Basilicata, specie nei relativi settori orientali. Dal pomeriggio è atteso il persistere di precipitazioni sparse, anche a carattere di rovescio o temporale, su Puglia e Sicilia. I fenomeni saranno accompagnati da rovesci di forte intensità, frequente attività elettrica, locali grandinate e forti raffiche di vento.\nBrusco crollo delle temperature\nDa oggi si assisterà anche a un sensibile calo delle minime e a un ulteriore calo delle massime al Centro-Sud. Ma saranno soprattutto le minime di venerdì e sabato a sorprendere gran parte degli italiani: alle prime ore del mattino del 3 e del 4 ottobre, alcuni termometri potrebbero avvicinarsi allo zero anche in pianura, soprattutto nelle zone più interne del Centro-nord. Al momento le minime più basse previste sono intorno ai 4-5°C ma, localmente, si potrà scendere anche più sotto nelle zone riparate dal vento.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Disaster and Accident",
    "Environment"
  ],
  "topics": [
    "Weather->weather warning",
    "Disaster and Accident->natural disaster",
    "Environment->environmental pollution",
    "Environment->climate change",
    "Environment->water"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Basilicata",
        "sentiment": "none"
      },
      {
        "name": "Calabria",
        "sentiment": "none"
      },
      {
        "name": "Abruzzo",
        "sentiment": "none"
      },
      {
        "name": "Sicilia",
        "sentiment": "none"
      },
      {
        "name": "Molise",
        "sentiment": "none"
      },
      {
        "name": "Puglia",
        "sentiment": "none"
      },
      {
        "name": "Toscana",
        "sentiment": "none"
      },
      {
        "name": "Marche",
        "sentiment": "none"
      },
      {
        "name": "Umbria",
        "sentiment": "none"
      },
      {
        "name": "Lazio",
        "sentiment": "none"
      }
    ],
    "organizations": [
      {
        "name": "Dipartimento della Protezione civile",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Italia",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T11:49:00.802+03:00",
  "updated": "2025-10-02T12:05:17.000+03:00"
}