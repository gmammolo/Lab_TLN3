{
  "thread": {
    "uuid": "56ad8890acd186f7c073dcf2440fe17b072f0773",
    "url": "https://www.alphafreepress.gr/2025/10/02/ellada/kakokairia-saronei-ti-xora-proeidopoiitika-112-se-polles-perioxes/",
    "site_full": "www.alphafreepress.gr",
    "site": "alphafreepress.gr",
    "site_section": "https://www.alphafreepress.gr/newsroom",
    "site_categories": [
      "media",
      "hobbies_and_interests"
    ],
    "section_title": "Ροή | Alphafreepress.gr",
    "site_title": "Alphafreepress.gr | Ηλεκτρονική Εφημερίδα",
    "title": "Κακοκαιρία σαρώνει τη χώρα - Προειδοποιητικά 112 σε πολλές περιοχές",
    "title_full": "Κακοκαιρία σαρώνει τη χώρα - Προειδοποιητικά 112 σε πολλές περιοχές",
    "published": "2025-10-02T10:42:00.000+03:00",
    "replies_count": 0,
    "participants_count": 1,
    "site_type": "news",
    "country": "GR",
    "main_image": "https://www.alphafreepress.gr/wp-content/uploads/2025/01/plimmira234-1-scaled-1.jpg",
    "performance_score": 0,
    "domain_rank": null,
    "domain_rank_updated": null,
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "56ad8890acd186f7c073dcf2440fe17b072f0773",
  "url": "https://www.alphafreepress.gr/2025/10/02/ellada/kakokairia-saronei-ti-xora-proeidopoiitika-112-se-polles-perioxes/",
  "ord_in_thread": 0,
  "author": "Ευτυχία Παπούλια",
  "published": "2025-10-02T10:42:00.000+03:00",
  "title": "Κακοκαιρία σαρώνει τη χώρα - Προειδοποιητικά 112 σε πολλές περιοχές",
  "text": "Επελαύνει η 48ωρη κακοκαιρία με ισχυρές καταιγίδες: 112 στη Λακωνία, πώς θα κινηθεί\nΜε ισχυρές βροχές και καταιγίδες συνεχίζεται η κακοκαιρία που πλήττει από χθες μεγάλο μέρος της χώρας, με τα φαινόμενα να διαρκούν έως και αύριο Παρασκευή. Από το απόγευμα της Τετάρτης το 112 έχει ηχήσει σε αρκετές περιοχές, με τελευταίο μήνυμα εκείνο που εστάλη το πρωί της Πέμπτης για τη Λακωνία, καλώντας τους πολίτες να αποφύγουν τις άσκοπες μετακινήσεις και να ακολουθούν τις οδηγίες των Αρχών. Χθες εστάλησαν αντίστοιχα προειδοποιητικά μηνύματα για τα Ιόνια νησιά, την Ηλεία, τη Μεσσηνία και την Αχαΐα. Στη Ζάκυνθο, με απόφαση του δήμου, όλα τα σχολεία της πρωτοβάθμιας και δευτεροβάθμιας εκπαίδευσης, καθώς και οι παιδικοί σταθμοί, παραμένουν σήμερα κλειστά. Παράλληλα, σε επιχειρησιακή ετοιμότητα έχουν τεθεί δήμοι και υπηρεσίες μετά τη συνεδρίαση της Επιτροπής Εκτίμησης Κινδύνου. Η Γενική Γραμματεία Πολιτικής Προστασίας καλεί τους πολίτες να είναι σε εγρήγορση και να λαμβάνουν μέτρα αυτοπροστασίας, τονίζοντας ότι τα φαινόμενα ενδέχεται να είναι ιδιαίτερα επικίνδυνα.\nΣτην Κέρκυρα, οικογένεια Βρετανών απεγκλωβίστηκε από την Πυροσβεστική στην περιοχή Δράστης, όταν το όχημά τους ακινητοποιήθηκε στη λάσπη. Ευτυχώς, όλοι είναι καλά στην υγεία τους. Στην Καλαμάτα, από τις πρώτες πρωινές ώρες σημειώνονται έντονες βροχοπτώσεις που προκαλούν προβλήματα στο οδόστρωμα.\nΗ Εθνική Μετεωρολογική Υπηρεσία επικαιροποίησε το Έκτακτο Δελτίο Επικίνδυνων Καιρικών Φαινομένων, σημειώνοντας ότι οι βασικές εκτιμήσεις παραμένουν ίδιες: ισχυρές βροχές, καταιγίδες και τοπικές χαλαζοπτώσεις σε μεγάλο μέρος της χώρας.\nΣήμερα Πέμπτη (2/10) τα έντονα φαινόμενα θα εκδηλωθούν στο Ιόνιο, την Ήπειρο, τη δυτική Μακεδονία, τη Στερεά Ελλάδα, την Πελοπόννησο, τη Θεσσαλία, την κεντρική Μακεδονία, την Εύβοια, τις Σποράδες, τη δυτική Κρήτη και το βράδυ στο Αιγαίο, την ανατολική Μακεδονία και τη Θράκη.\nΑύριο Παρασκευή (3/10) επηρεάζονται κυρίως τα Δωδεκάνησα, η ανατολική Μακεδονία, η Θράκη και τα νησιά του Ανατολικού Αιγαίου. Ιδιαίτερα επικίνδυνα αναμένονται τα φαινόμενα σε Ζάκυνθο και Κεφαλονιά, στη νότια και δυτική Πελοπόννησο, στην κεντρική Μακεδονία, αλλά και στην ανατολική Μακεδονία και τη Θράκη.\nΑναλυτική πρόγνωση για σήμερα Πέμπτη\nΑΤΤΙΚΗ\nΚαιρός: Αυξημένες νεφώσεις με βροχές και καταιγίδες που από το μεσημέρι και κατά διαστήματα μέχρι και το βράδυ θα είναι κατά τόπους ισχυρές.\nΑνεμοι: Από νότιες διευθύνσεις 4 με 6 μποφόρ.\nΘερμοκρασία: Από 16 έως 22 βαθμούς Κελσίου.\nΘΕΣΣΑΛΟΝΙΚΗ\nΚαιρός: Αυξημένες νεφώσεις με βροχές και καταιγίδες που από τις προμεσημβρινές ώρες θα είναι ισχυρές.\nΑνεμοι: Ανατολικοί 4 με 6 μποφόρ και από το απόγευμα σταδιακά βόρειοι βορειοδυτικοί με την ίδια ένταση.\nΘερμοκρασία: Από 13 έως 17 βαθμούς Κελσίου.\nΜΑΚΕΔΟΝΙΑ, ΘΡΑΚΗ\nΚαιρός: Στη Θράκη νεφώσεις που γρήγορα θα αυξηθούν και θα σημειωθούν βροχές και από το απόγευμα καταιγίδες που από αργά τη νύχτα θα είναι ισχυρές. Στη Μακεδονία αυξημένες νεφώσεις με ισχυρές βροχές και καταιγίδες, από τα ξημερώματα και μέχρι το απόγευμα στη δυτική Μακεδονία, από τις προμεσημβρινές ώρες στην κεντρική Μακεδονία και από τις βραδινές ώρες στην ανατολική Μακεδονία.\nΑνεμοι: Από ανατολικές διευθύνσεις 4 με 6 μποφόρ. Από τις βραδινές ώρες στα δυτικά βορειοδυτικοί με την ίδια ένταση.\nΘερμοκρασία: Από 11 έως 19 βαθμούς Κελσίου. Στη δυτική Μακεδονία 4 με 5 βαθμούς χαμηλότερη.\nΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ\nΚαιρός: Αυξημένες νεφώσεις με βροχές και καταιγίδες που θα είναι ισχυρές μέχρι το απόγευμα.\nΑνεμοι: Αρχικά νότιοι νοτιοανατολικοί 4 με 6 μποφόρ και μετά το απόγευμα βόρειοι βορειοδυτικοί στο βόρειο Ιόνιο τοπικά 7 μποφόρ.\nΘερμοκρασία: Από 14 έως 24 βαθμούς Κελσίου. Στο εσωτερικό της Ηπείρου 4 με 5 βαθμούς χαμηλότερη.\nΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ\nΚαιρός: Αυξημένες νεφώσεις με βροχές και καταιγίδες που από το μεσημέρι και κατά διαστήματα μέχρι και το βράδυ θα είναι ισχυρές.\nΑνεμοι: Στα βόρεια από ανατολικές διευθύνσεις 4 με 6 μποφόρ και στα νότια από νότιες με την ίδια ένταση. Από τις βραδινές ώρες στα βόρεια βορειοδυτικοί 4 με 6 μποφόρ.\nΘερμοκρασία: Από 12 έως 24 βαθμούς Κελσίου. Στη Θεσσαλία 3 με 4 βαθμούς χαμηλότερη.\nΚΥΚΛΑΔΕΣ, ΚΡΗΤΗ\nΚαιρός: Λίγες νεφώσεις που βαθμιαία στα δυτικά θα αυξηθούν και από τις προμεσημβρινές ώρες θα σημειωθούν τοπικές βροχές και σποραδικές καταιγίδες, που από το μεσημέρι και κατά διαστήματα μέχρι και το βράδυ, θα είναι ισχυρές στη δυτική Κρήτη. Το βράδυ τα φαινόμενα θα επεκταθούν και στις υπόλοιπες περιοχές.\nΑνεμοι: Αρχικά από βόρειες διευθύνσεις 3 με 4 και γρήγορα από τα δυτικά από νότιες 4 με 5 και βαθμιαία 5 με 6 μποφόρ.\nΘερμοκρασία: Από 19 έως 25 και στην Κρήτη έως 26 με 27 βαθμούς Κελσίου.\nΝΗΣΙΑ ΑΝΑΤΟΛΙΚΟΥ ΑΙΓΑΙΟΥ – ΔΩΔΕΚΑΝΗΣΑ\nΚαιρός: Στα Δωδεκάνησα αρχικά αίθριος και από το απόγευμα λίγες νεφώσεις που βαθμιαία θα αυξηθούν και τις βραδινές ώρες θα σημειωθούν τοπικές βροχές και βαθμιαία σποραδικές καταιγίδες.\nΑνεμοι: Στα βόρεια ανατολικοί 4 με 6 μποφόρ. Στα νότια αρχικά βορειοδυτικοί 3 με 4 μποφόρ και βαθμιαία νότιοι νοτιοανατολικοί 4 με 5 τοπικά 6 μποφόρ.\nΘερμοκρασία: Από 19 έως 25 και στα Δωδεκάνησα έως 26 με 27 βαθμούς Κελσίου.\nστο Google Newsκαι μάθετε πρώτοι όλες τις ειδήσεις",
  "highlightText": "",
  "highlightTitle": "",
  "highlightThreadTitle": "",
  "language": "greek",
  "sentiment": "negative",
  "categories": [
    "Weather",
    "Social Issue",
    "Politics"
  ],
  "topics": [
    "Weather->weather warning",
    "Social Issue->demographics",
    "Social Issue->communities",
    "Social Issue->social condition",
    "Politics->environmental policy",
    "Politics->government policy",
    "Politics->safety of citizens"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://news.google.com/publications/CAAqLQgKIidDQklTRndnTWFoTUtFV0ZzY0doaFpuSmxaWEJ5WlhOekxtZHlLQUFQAQ?hl=el&gl=GR&ceid=GR%3Ael",
    "https://news.google.com/publications/CAAqLQgKIidDQklTRndnTWFoTUtFV0ZzY0doaFpuSmxaWEJ5WlhOekxtZHlLQUFQAQ",
    "https://www.news.google.com/publications/CAAqLQgKIidDQklTRndnTWFoTUtFV0ZzY0doaFpuSmxaWEJ5WlhOekxtZHlLQUFQAQ?hl=el&gl=GR&ceid=GR%3Ael"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": "newsroom",
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T12:18:40.872+03:00",
  "updated": "2025-10-02T12:22:40.000+03:00"
}