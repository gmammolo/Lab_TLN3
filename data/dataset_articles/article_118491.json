{
  "thread": {
    "uuid": "f1f691bf5c8025a2841cf359e8fb1c7ad4fa5852",
    "url": "https://www.tasnimnews.com/fa/news/1404/07/10/3413514/%d8%a8%d8%a7%d8%b1%d8%b4-%d9%87%d8%a7%db%8c-%db%8c%da%a9-%d8%b3%d8%a7%d8%b9%d8%aa%d9%87-%d9%88-%d8%af%d8%a7%d8%b3%d8%aa%d8%a7%d9%86-%d8%aa%da%a9%d8%b1%d8%a7%d8%b1%db%8c-%d8%a2%d8%a8%da%af%d8%b1%d9%81%d8%aa%da%af%db%8c-%d9%85%d8%b9%d8%a7%d8%a8%d8%b1%d8%b4%d9%87%d8%b1%db%8c-%da%af%d9%84%d8%b3%d8%aa%d8%a7%d9%86",
    "site_full": "www.tasnimnews.com",
    "site": "tasnimnews.com",
    "site_section": "https://tn.ai/fa/latest-news",
    "site_categories": [
      "media"
    ],
    "section_title": " آرشیو اخبار ؛ جدیدترین اخبار لحظه به لحظه امروز | خبرگزاری تسنیم | Tasnim ",
    "site_title": "آخرین اخبار روز ایران و جهان ؛ خبرهای امروز | خبرگزاری تسنیم | Tasnim",
    "title": "بارش های یک ساعته و داستان تکراری آبگرفتگی معابرشهری گلستان - تسنیم",
    "title_full": "بارش های یک ساعته و داستان تکراری آبگرفتگی معابرشهری گلستان - تسنیم",
    "published": "2025-10-02T12:23:00.000+03:00",
    "replies_count": 0,
    "participants_count": 1,
    "site_type": "news",
    "country": "US",
    "main_image": "https://newsmedia.tasnimnews.com/Tasnim/Uploaded/Image/1403/01/23/1403012301545388729792654.jpg",
    "performance_score": 0,
    "domain_rank": 8089,
    "domain_rank_updated": "2025-09-29T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f1f691bf5c8025a2841cf359e8fb1c7ad4fa5852",
  "url": "https://www.tasnimnews.com/fa/news/1404/07/10/3413514/%d8%a8%d8%a7%d8%b1%d8%b4-%d9%87%d8%a7%db%8c-%db%8c%da%a9-%d8%b3%d8%a7%d8%b9%d8%aa%d9%87-%d9%88-%d8%af%d8%a7%d8%b3%d8%aa%d8%a7%d9%86-%d8%aa%da%a9%d8%b1%d8%a7%d8%b1%db%8c-%d8%a2%d8%a8%da%af%d8%b1%d9%81%d8%aa%da%af%db%8c-%d9%85%d8%b9%d8%a7%d8%a8%d8%b1%d8%b4%d9%87%d8%b1%db%8c-%da%af%d9%84%d8%b3%d8%aa%d8%a7%d9%86",
  "ord_in_thread": 0,
  "author": "خبرگزاری تسنیم | Tasnim",
  "published": "2025-10-02T12:23:00.000+03:00",
  "title": "بارش های یک ساعته و داستان تکراری آبگرفتگی معابرشهری گلستان - تسنیم",
  "text": "بارشهای یک ساعته و داستان تکراری آبگرفتگی معابرشهری گلستان\nبارشهای شدید و کوتاهمدت در گلستان دوباره معابر شهری را غرق آب کرد و مشکلات تردد را بهوجود آورد و با وجود هشدارهای مکرر هنوز خبری از اقدامات پیشگیرانه و تدابیر موثر برای مقابله با آبگرفتگی نیست و این موضوع نگرانیها را افزایش داده است.\nبه گزارش خبرگزاری تسنیم از گرگان، با فعالیت سامانه ناپایدار در گلستان بارشهای پاییزی در شهرهای مختلف آغاز شد و سریال تکراری آبگرفتگی شهرهای استان نیز اتفاق افتاد.\nدر مدت کوتاه نیم ساعته معابر برخی شهرهای استان از جمله گرگان و بندرترکمن به زیر آب رفت و تردد شهروندان با اختلال جدی مواجه شد.\nاین در حالی است که هشدارهای سطح زرد و نارنجی در روزهای گذشته داده شده و از دستگاههای مختلف خواسته شده بود تمهیدات لازم را برای چنین شرایطی لحاظ کنند.\nاین بارشها بهطور عمده در نواحی غربی و مرکزی استان رخ داده، اگرچه تا این لحظه خسارت جدی در پی نداشته اما حساسیت دستگاههای خدماترسان، مدیریت بحران و نیروهای امدادی را افزایش و آنها را در آمادهباش قرار داده است.\nعبدالغفور غراوی، مدیرکل مدیریت بحران استان گلستان در گفتوگو با خبرنگار تسنیم اظهارکرد: برخی معابر شهری در گرگان و بندرترکمن دچار آبگرفتگی سطحی شدند که با حضور نیروهای شهرداری و دستگاههای خدماتی مدیریت شد. خوشبختانه گزارش خسارت جدی دریافت نکردهایم و تیمهای ما همچنان در آمادهباش کامل هستند.\nوی افزود: دستگاههای اجرایی، خدماتی و امدادی از روز گذشته در حالت آمادهباش قرار گرفتهاند و تا پایان بارشها وضعیت را بهطور مستمر رصد خواهند کرد.\nآمادگی راهداری و هشدار به رانندگان\nدر همین ارتباط عادل مصدقی، مدیرکل راهداری و حملونقل جادهای استان گلستان در گفتوگو با خبرنگار تسنیم، با اشاره به بارندگیهای اخیر گفت: بارشها عمدتاً در سمت غرب استان تا گرگان و بخشهایی از علیآباد رخ داده است. تا این لحظه مشکل خاصی در جادهها گزارش نشده اما جادهها به دلیل بارندگی لغزندهاند و لازم است رانندگان با رعایت سرعت مطمئنه و قوانین راهنمایی و رانندگی از بروز حوادث جلوگیری کنند.\nوی ادامه داد: گشتهای راهداری در تمام محورها فعال هستند و همکاران ما بهطور شبانهروزی مسیرها را پایش میکنند. از طریق سامانه 141، مردم میتوانند آخرین اطلاعات جادهها و شرایط ترافیکی را دریافت کنند و در صورت مشاهده هرگونه مشکل، پیام خود را ثبت یا با همکاران مستقر در مرکز تماس بگیرند.\nبه گفته مصدقی، تا این لحظه هیچ انسداد یا حادثه خاصی گزارش نشده اما راهداری همچنان در حالت آمادهباش قرار دارد و تجهیزات برفروب و نمکپاش در مناطق کوهستانی نیز برای شرایط احتمالی آماده شده است.\nتوصیههای پلیس راه به رانندگان\nسرهنگ محمود شهرکی، رئیس پلیس راه استان گلستان نیز در گفتوگو با خبرنگار تسنیم، آخرین وضعیت تردد در جادههای استان را تشریح کرد و گفت: در حال حاضر بارش باران در محور گلوگاه به سمت گرگان و گرگان به سمت علیآباد گزارش شده است. شهرهای شرقی استان فعلاً بدون بارش هستند اما در برخی نقاط شاهد آبگرفتگی سطحی در جادهها هستیم که طبیعی است.\nوی افزود: خواهش ما از رانندگان رعایت سه اصل مهم در چنین شرایطی است: توجه کافی به جلو، رعایت فاصله طولی مناسب و حرکت با سرعت مطمئنه. این سه نکته ساده، ضامن اصلی کاهش تصادفات در روزهای بارانی است.\nشهرکی با اشاره به خطر تصادفات زنجیرهای تاکید کرد: اگر تصادفی منجر به خسارت رخ داد، رانندگان حتماً وسیله نقلیه خود را به کنار راه منتقل کنند. توقف در محل حادثه باعث انسداد مسیر و بروز تصادفات زنجیرهای میشود. پلیس راه در کوتاهترین زمان در صحنه حاضر میشود و رسیدگی خواهد کرد.\nوی شرایط فعلی جادهها را عادی و پایدار توصیف کرد و گفت: ترافیک در تمامی محورهای بزرگراهی استان روان است. بیشترین حجم تردد را در محدوده بین جنین تا گرگان شاهد هستیم که به دلیل موقعیت جغرافیایی و تردد بالای روزانه، همواره پرترافیکتر از سایر نقاط است.\nتجربه سالهای گذشته در گلستان نشان داده است که کوچکترین بیتوجهی به بارشهای پاییزی و زمستانی میتواند به خسارتهای گسترده منجر شود؛ از انسداد جادههای کوهستانی گرفته تا آسیب به زیرساختهای شهری و روستایی. از همین رو، تاکید مدیران استانی بر هوشیاری و رعایت نکات ایمنی توسط مردم، اهمیت ویژهای دارد.\nانتهای پیام/",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "negative",
  "categories": [
    "Environment",
    "Social Issue",
    "Weather"
  ],
  "topics": [
    "Environment->environmental clean-up",
    "Environment->water pollution",
    "Environment->water",
    "Social Issue->discrimination",
    "Social Issue->communities",
    "Social Issue->social problem",
    "Weather->weather warning",
    "Weather->weather phenomena"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [
      "fake_news"
    ],
    "top_news": [],
    "bias": "right",
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-02T13:19:01.926+03:00",
  "updated": "2025-10-02T13:28:39.000+03:00"
}