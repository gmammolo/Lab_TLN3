{
  "thread": {
    "uuid": "70ecd9a62ea099306ad6e503c4cd034c2880c906",
    "url": "https://www.ilsussidiario.net/news/allerta-meteo-oggi-20-novembre-2025-4-regioni-in-giallo-svolta-termica-arrivano-gelo-e-neve/2906198/",
    "site_full": "www.ilsussidiario.net",
    "site": "ilsussidiario.net",
    "site_section": "https://www.ilsussidiario.net/feed/",
    "site_categories": [
      "media",
      "top_news_it",
      "top_news"
    ],
    "section_title": "IlSussidiario.net",
    "site_title": "IlSussidiario.net: il Quotidiano Approfondito con le ultime news online",
    "title": "Allerta meteo oggi, 20 novembre 2025: 4 regioni in giallo/ Svolta termica, arrivano gelo e neve",
    "title_full": "Allerta meteo oggi, 20 novembre 2025: 4 regioni in giallo/ Svolta termica, arrivano gelo e neve",
    "published": "2025-11-20T09:31:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilsussidiario.net/wp-content/uploads/2025/11/20/allerta_meteo_prot_civile_2025-1.jpg",
    "performance_score": 0,
    "domain_rank": 39479,
    "domain_rank_updated": "2025-11-16T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "70ecd9a62ea099306ad6e503c4cd034c2880c906",
  "url": "https://www.ilsussidiario.net/news/allerta-meteo-oggi-20-novembre-2025-4-regioni-in-giallo-svolta-termica-arrivano-gelo-e-neve/2906198/",
  "ord_in_thread": 0,
  "author": "@ilsussidiario",
  "published": "2025-11-20T09:31:00.000+02:00",
  "title": "Allerta meteo oggi, 20 novembre 2025: 4 regioni in giallo/ Svolta termica, arrivano gelo e neve",
  "text": "Allerta meteo oggi, 20 novembre 2025: 4 regioni in giallo: le temperature sono in picchiata sulla nostra penisola, ecco quello che sta succedendo\nÈ di nuovo allerta meteo sull’Italia. Nella giornata di oggi, giovedì 20 novembre 2025, la Protezione civile ha diramato un duplice avviso di criticità per rischio temporali e rischio idrogeologico. L’allerta meteo riguarderà solo le regioni del Centro, e in piccola parte il Sud, visto che interesserà Lazio, Abruzzo, Molise e Basilicata.\nNel dettaglio, è stata diramata un’allerta meteo di colore giallo per rischio temporali su Abruzzo, Basilicata e Molise, mentre il rischio idrogeologico – sempre ordinaria criticità – riguarderà Lazio e Molise. Un’Italia che sarà quindi spaccata in due, dove al Nord non sono attesi particolari fenomeni, mentre al Centro e al Sud potrebbero invece verificarsi delle piogge. Alla luce di tale allerta meteo andiamo quindi a vedere quali saranno le previsioni per la giornata odierna, anticipandovi che dalla giornata di domani, venerdì 21 novembre 2025, potrebbe già arrivare l’inverno sull’Italia, complice un’irruzione di aria gelida dal Nord Europa che potrebbe far crollare le colonnine.\nSecondo gli esperti di 3BMeteo è tutta colpa di una seccatura artica che farà il suo ingresso nel Mar Mediterraneo e che, unita appunto all’aria gelata di cui sopra, provocherà un repentino abbassamento delle temperature anche grazie ai venti molto forti che soffieranno da Nord a Sud. Il risultato sarà l’arrivo della neve sulla nostra penisola anche a bassa quota. Ma andiamo step by step, come si suol dire, partendo da quello che accadrà nelle prossime ore, dove al Nord potrebbero verificarsi delle nuvole, con qualche possibilità di pioggia, ma nulla di particolarmente significativo (per capirci, non ci attendiamo alcuna bomba d’acqua).\nALLERTA METEO, LE PREVISIONI DELLE PROSSIME ORE\nLa quota zero, quindi quella della neve, scenderà invece a 500 metri, un’altitudine quindi molto bassa, che imbiancherà tutte le montagne del Nord, dalle Prealpi alle Alpi. Situazione invece più complicata al Centro, come anticipato già sopra, dove potrebbero verificarsi dei temporali soprattutto sul Lazio e l’Appennino centrale, senza escludere la Toscana. Occhio anche alla Sardegna, dove sono attese delle piogge in mattinata per poi migliorare con il passare delle ore, mentre per quanto riguarda il Sud, possibili temporali soprattutto nel suddetto Molise, ma anche in Puglia e Campania, con un peggioramento con il passare delle ore.\nUn ulteriore peggioramento è però atteso nella giornata di venerdì 21 novembre quando, per gli esperti, dovrebbe arrivare la vera e propria svolta di questa fase perturbativa sull’Italia. Sono infatti attese temperature ancora più rigide, con la quota neve che potrebbe abbassarsi anche al di sotto dei 300 metri, andando quindi a lambire le colline del Settentrione e magari anche la pianura se la situazione dovesse peggiorare.\nALLERTA METEO, DOVE POTREBBE CADERE LA NEVE VENERDI’\nLa neve potrebbe imbiancare in particolare Lombardia, Piemonte, Veneto, Emilia-Romagna e Friuli-Venezia Giulia, con possibilità di nevicate anche a Milano (probabilmente mista a pioggia), quindi Varese, Bergamo, ma anche Torino, Cuneo, Novara, arrivando fino a Piacenza e Reggio Emilia. Secondo quanto segnalato dal Corriere della Sera, è probabile che le nevicate diano vita a dei fiocchi molto grandi e bagnati, quindi non la neve che tende ad “attecchire” subito a terra, ma comunque uno spettacolo per tutti coloro che amano la neve e il freddo.\nVedremo se queste previsioni meteo – che sembrerebbero essere confermate – porteranno tanta o poca neve e in quali zone. Se dovesse cadere nel capoluogo lombardo sarebbe un evento che non si verifica ormai da diversi anni, anche se – ripetiamo – qui la neve potrebbe essere mista a pioggia. Preparate in ogni caso guanti, cappelli, sciarpe e cappotti, perché le temperature potrebbero sfiorare lo zero grado in numerose regioni del Nord, con la possibilità quindi che l’influenza stagionale, che è già arrivata in Italia, possa ulteriormente diffondersi: del resto i virus e i batteri proliferano nel freddo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather"
  ],
  "topics": [
    "Weather->weather statistic",
    "Weather->weather warning"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Basilicata",
        "sentiment": "none"
      },
      {
        "name": "Abruzzo",
        "sentiment": "none"
      },
      {
        "name": "Molise",
        "sentiment": "none"
      },
      {
        "name": "Lazio",
        "sentiment": "none"
      }
    ],
    "organizations": [
      {
        "name": "Protezione civile",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-20T09:33:34.902+02:00",
  "updated": "2025-11-20T09:36:40.000+02:00"
}