{
  "thread": {
    "uuid": "39c6eca8a9fc4d1bf1f45a879828673c2839fda8",
    "url": "https://lasentinella.gelocal.it/italia-mondo/2025/11/20/news/previsioni_meteo_neve_nord_italia-15403868/",
    "site_full": "lasentinella.gelocal.it",
    "site": "gelocal.it",
    "site_section": "https://lasentinella.gelocal.it/italia-mondo",
    "site_categories": [
      "media"
    ],
    "section_title": "Italia Mondo - La Sentinella del Canavese",
    "site_title": null,
    "title": "Meteo, in arrivo freddo gelido sul Nord Italia. Neve in pianura: ecco dove - La Sentinella del Canavese",
    "title_full": "Meteo, in arrivo freddo gelido sul Nord Italia. Neve in pianura: ecco dove - La Sentinella del Canavese",
    "published": "2025-11-20T10:58:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/lastampa/2025/11/20/095849163-681e2392-3fce-49b6-a9e7-05a4e170386e.jpg",
    "performance_score": 0,
    "domain_rank": 23396,
    "domain_rank_updated": "2025-11-16T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "39c6eca8a9fc4d1bf1f45a879828673c2839fda8",
  "url": "https://lasentinella.gelocal.it/italia-mondo/2025/11/20/news/previsioni_meteo_neve_nord_italia-15403868/",
  "ord_in_thread": 0,
  "author": "La Sentinella del Canavese",
  "published": "2025-11-20T10:58:00.000+02:00",
  "title": "Meteo, in arrivo freddo gelido sul Nord Italia. Neve in pianura: ecco dove - La Sentinella del Canavese",
  "text": "L’artico piomba sul Nord Italia, neve in arrivo in pianura: ecco dove\nTemperature in picchiata, in Piemonte possibili fiocchi. Da lunedì nuova perturbazione con precipitazioni più intense\nA CURA DELLA REDAZIONE WEBCreato da\nL’inverno piomba sull’Italia. Una vera e propria colata artica farà crollare le temperature e la depressione associata al vortice si tufferà direttamente nel Mediterraneo richiamando aria più umida. Sarà il giusto mix per causare precipitazioni nevose anche a bassa quota. Da domani fino ad almeno martedì prossimo, l’Italia – segnatamente le regioni Settentrionali – assaggeranno un anticipo di inverno. La neve è prevista sulle regioni del Triveneto (a bassa quota), mentre i fiocchi potranno raggiungere quote di alta pianura nel basso Piemonte, segnatamente Alessandrino, Cuneese, Astigiano ma potrebbero spingersi anche nelle aree del Monferrato, del Vercellese e del Torinese. Poi, dopo una breve tregua tra sabato e domenica, una perturbazione più organizzata in arrivo dall’Atlantico lunedì – e la cui traiettoria è ancora da inquadrare con la dovuta precisione – dovrebbe portare precipitazioni più consistenti. E, probabilmente, anche sulle grandi città del Nord Italia, in particolare a Torino e Milano.\nIl vortice invernale\nIl vortice invernale è in arrivo dalla Norvegia e farà il suo ingresso nel Mediterraneo dalla Porta del Rodano, dalla Francia e poi si dirigerà verso il Mar Ligure: qui la depressione si approfondirà ulteriormente dando origine ai primi fenomeni. La colonnina di mercurio è destinata a scendere di diversi gradi e il mix tra aria umida richiamata dalla depressione sul Ligure e le basse temperature causerà i primi fenomeni precipitativi. Laddove le temperature lo consentiranno sarà possibile qualche breve nevicata a bassa quota. Il freddo (a tratti gelo), associato al vortice invernale durerà almeno 3 o 4 giorni: prima ci sarà il crollo termico al Nord con la possibilità di fiocchi a bassa quota tra Lombardia, Emilia e Basso Piemonte (specie nella serata di venerdì), poi seguirà una tregua e infine un più netto peggioramento all’inizio della settimana prossima.\nCosa aspettarsi nei prossimi giorni\nSabato – spiegano gli esperti – il Winter Vortex provocherà ancora maltempo su buona parte dell’Italia con la bassa pressione che dalla Liguria si sposterà verso le regioni adriatiche: si prevede neve a quote collinari su Appennino e Alpi, mentre la pianura dovrebbe essere risparmiata dai fiocchi. Domenica ci sarà una tregua, prima di un nuovo peggioramento dalla sera: tra la notte del lunedì e le prime ore di martedì avremo la massima probabilità di neve in pianura al Nord.\nLa neve al Nord\nPer questa previsione di neve in pianura – sottolineano gli esperti de ilmeteo – aspettiamo però delle conferme; intanto prestiamo massima attenzione ai forti rovesci sulle tirreniche nelle prossime ore, alla neve isolata fino in pianura sul Nord-Ovest venerdì: avremo l’anticipo (di un mese) di un Bianco Natale, arriverà tantissima neve sulle Alpi, tanta neve anche sugli Appennini con un paesaggio che più che autunnale sembrerà pienamente invernale.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather"
  ],
  "topics": [
    "Weather->weather phenomena",
    "Weather->weather forecast"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Nord Italia",
        "sentiment": "none"
      },
      {
        "name": "basso Piemonte",
        "sentiment": "none"
      },
      {
        "name": "Mediterraneo",
        "sentiment": "none"
      },
      {
        "name": "Monferrato",
        "sentiment": "none"
      },
      {
        "name": "Vercellese",
        "sentiment": "none"
      },
      {
        "name": "Astigiano",
        "sentiment": "none"
      },
      {
        "name": "Triveneto",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-20T11:26:34.573+02:00",
  "updated": "2025-11-20T11:36:22.000+02:00"
}