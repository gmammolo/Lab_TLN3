{
  "thread": {
    "uuid": "c34a775e6c43eac1e20b106fef6a8e2d67fb8778",
    "url": "https://it.marketscreener.com/notizie/ultimo/Swiss-bilancio-positivo-giorni-festivi-mezzo-milione-passeggeri-45672625/",
    "site_full": "it.marketscreener.com",
    "site": "marketscreener.com",
    "site_section": "https://it.marketscreener.com",
    "site_categories": [],
    "section_title": "Borsa : Azioni, quotazioni e ultime notizie - MarketScreener",
    "title": "Swiss : bilancio positivo giorni festivi, mezzo milione passeggeri - 04/01/2024 | MarketScreener",
    "title_full": "Swiss : bilancio positivo giorni festivi, mezzo milione passeggeri - 04/01/2024 | MarketScreener",
    "published": "2024-01-04T13:07:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://it.marketscreener.com/images/twitter_MS_fdblanc.png",
    "performance_score": 0,
    "domain_rank": 3882,
    "domain_rank_updated": "2024-01-02T12:06:49.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "c34a775e6c43eac1e20b106fef6a8e2d67fb8778",
  "url": "https://it.marketscreener.com/notizie/ultimo/Swiss-bilancio-positivo-giorni-festivi-mezzo-milione-passeggeri-45672625/",
  "ord_in_thread": 0,
  "parent_url": null,
  "author": "MarketScreener",
  "published": "2024-01-04T13:07:00.000+02:00",
  "title": "Swiss : bilancio positivo giorni festivi, mezzo milione passeggeri - 04/01/2024 | MarketScreener",
  "text": "Swiss: bilancio positivo giorni festivi, mezzo milione passeggeri 04 gennaio 2024 alle 12:07 Condividi ZURIGO (awp/ats) - Swiss traccia un bilancio positivo del periodo delle feste: fra il 22 dicembre e il 2 gennaio la compagnia aerea ha trasportato 547'000 passeggeri, il 17% in più degli stessi giorni del 2022-2023.\n\"Sono molto soddisfatto del fatto che siamo quasi sempre riusciti a rispettare il programma dei voli, anche durante l'intenso periodo natalizio\", afferma Oliver Buchhofer, responsabile operazioni presso Swiss, citato in un comunicato. Questo malgrado le condizioni meteorologiche avverse in alcuni aeroporti e le assenze per malattia del personale.\nNon sono comunque mancati i ritardi (il 17% degli apparecchi è arrivato a destinazione oltre 30 minuti dopo il previsto) e 58 voli sono stati annullati. Stando a Swiss la maggior parte dei ritardi si verifica prima della partenza negli aeroporti e in alcuni casi può essere recuperata durante il volo.\nL'attenzione operativa durante le festività si è concentrata in particolare sulla possibilità di operare il maggior numero di voli possibile. \"Soprattutto durante il periodo di Natale e Capodanno è particolarmente importante trasportare i passeggeri in modo che non si perdano le feste con i loro cari: abbiamo deliberatamente dato priorità a questa affidabilità\", sottolinea il dirigente.\nSwiss è nata nel 2002 dalle ceneri di Swissair, allora insolvente dopo il grounding del 2 ottobre 2001, come nuova compagnia che ha sfruttato l'involucro societario (oltre che le strutture e gli aerei) del vettore regionale Crossair, ben noto anche in Ticino per aver servito per anni l'aeroporto di Lugano-Agno. L'azienda è stata quindi acquistata nel luglio 2007 dal colosso tedesco Lufthansa. Nel 2022 ha conseguito un utile operativo di 456 milioni di franchi su un fatturato complessivo di 4,4 miliardi; alla fine di quell'esercizio l'organico comprendeva 8000 dipendenti, per servire una flotta di 87 velivoli.\nCondividi © AWP - 2024",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure",
    "Weather",
    "Economy, Business and Finance"
  ],
  "external_links": [
    "https://twitter.com/intent/tweet?text=Swiss:",
    "https://telegram.me/share/url?url=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dtelegram%26utm_medium%3Dsocial%26utm_campaign%3Dshare",
    "https://www.linkedin.com/shareArticle?mini=true&url=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dlinkedin%26utm_medium%3Dsocial%26utm_campaign%3Dshare&title=Swiss:",
    "https://www.facebook.com/sharer/sharer.php?u=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dfacebook%26utm_medium%3Dsocial%26utm_campaign%3Dshare",
    "https://wa.me/?text=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dwhatsapp%26utm_medium%3Dsocial%26utm_campaign%3Dshare",
    "https://www.twitter.com/intent/tweet?text=Swiss:",
    "https://www.telegram.me/share/url?url=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dtelegram%26utm_medium%3Dsocial%26utm_campaign%3Dshare",
    "https://telegram.me/share/url",
    "https://www.wa.me/?text=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dwhatsapp%26utm_medium%3Dsocial%26utm_campaign%3Dshare",
    "https://wa.me/",
    "https://www.facebook.com/sharer/sharer.php",
    "https://www.linkedin.com/shareArticle",
    "https://facebook.com/sharer/sharer.php?u=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dfacebook%26utm_medium%3Dsocial%26utm_campaign%3Dshare",
    "https://linkedin.com/shareArticle?mini=true&url=https%3A%2F%2Fit.marketscreener.com%2Fnotizie%2Fultimo%2FSwiss-bilancio-positivo-giorni-festivi-mezzo-milione-passeggeri-45672625%2F%3Futm_source%3Dlinkedin%26utm_medium%3Dsocial%26utm_campaign%3Dshare&title=Swiss:",
    "https://twitter.com/intent/tweet"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-01-04T13:10:26.381+02:00",
  "updated": "2024-01-04T13:10:26.381+02:00"
}