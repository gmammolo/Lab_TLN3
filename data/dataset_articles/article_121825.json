{
  "thread": {
    "uuid": "4348197a5d7b00fdb2dffb5d024e2f5e63e44d59",
    "url": "https://www.ilmeteo.it/notizie/meteo-in-arrivo-una-lunga-ottobrata-con-sole-e-temperature-miti-su-tutta-italia-lanalisi-di-antonio-san-151452-draft",
    "site_full": "www.ilmeteo.it",
    "site": "ilmeteo.it",
    "site_section": "https://www.ilmeteo.it/giornale",
    "site_categories": [
      "media"
    ],
    "section_title": "Meteo Città &raquo; ILMETEO.it",
    "title": "Meteo: in arrivo una lunga Ottobrata con Sole e Temperature miti su tutta Italia. L'analisi di Antonio Sanò",
    "title_full": "Meteo: in arrivo una lunga Ottobrata con Sole e Temperature miti su tutta Italia. L'analisi di Antonio Sanò",
    "published": "2024-10-11T08:55:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilmeteo.it/portale/files/giornale/ottobrata-editoriale111024.jpg",
    "performance_score": 0,
    "domain_rank": 15481,
    "domain_rank_updated": "2024-10-08T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4348197a5d7b00fdb2dffb5d024e2f5e63e44d59",
  "url": "https://www.ilmeteo.it/notizie/meteo-in-arrivo-una-lunga-ottobrata-con-sole-e-temperature-miti-su-tutta-italia-lanalisi-di-antonio-san-151452-draft",
  "ord_in_thread": 0,
  "parent_url": null,
  "author": "Redazione",
  "published": "2024-10-11T08:55:00.000+03:00",
  "title": "Meteo: in arrivo una lunga Ottobrata con Sole e Temperature miti su tutta Italia. L'analisi di Antonio Sanò",
  "text": "Abbiamo chiesto ad Antonio Sanò, fondatore de [iLMeteo.it](https://www.ilmeteo.it/), cosa succederà nei prossimi giorni. E' confermata la decisa rimonta dell’alta pressione sull’Italia con la cessazione delle forti piogge che hanno colpito soprattutto il Centro-Nord nella prima decade di Ottobre. Come saranno le prossime ore? Avremo ancora qualche residuo addensamento specie sul Triveneto orientale, in Toscana e sul Basso Tirreno accompagnato da locali piovaschi; per il resto il tempo sarà in deciso miglioramento ovunque. Ci sarà un aumento delle temperature? Inizialmente non proprio e… non del tutto: le temperature scenderanno leggermente a causa di venti più freschi dai quadranti settentrionali, specie al Sud e in Sardegna, ma torneremo a percepire il calore del sole da Nord a Sud; gli ultimi 10 giorni perturbati hanno offuscato la memoria delle belle e serene giornate autunnali di una volta a molti abitanti del Centro-Nord. Torneremo a rivivere queste belle giornate autunnali? Certamente, già nel weekend rivivremo queste belle giornate con il sole che tornerà ad illuminare il foliage dei boschi; a tratti, il sole sarà disturbato da correnti più umide solo al Nord-Ovest e in montagna con addensamenti comunque non forieri di precipitazioni. Lungo le coste il sole scalderà quasi ovunque fino a valori gradevoli: sono previste massime di 28°C in Sardegna e Sicilia, fino a 27°C in Puglia e Calabria, 25-26°C in Basilicata con Napoli e Roma a 24°C, Firenze a 22°C e Milano sui 20°C. Quali sono le temperature normali in questo periodo a Milano e Roma? La media delle temperature massime di Ottobre a Milano è 18°C, sulla Capitale 22°C; entro il weekend, dunque, saliremo nelle due principali città italiane di 2 gradi oltre i valori climatologici: niente di eccezionale, ma l’umore ringrazierà, dopo tante giornate grigie. Un'ottima notizia! Il bel tempo continuerà anche la prossima settimana? Sembra di sì: addirittura, le ultime emissioni dei modelli indicano la possibilità della persistenza del bel tempo quasi fino alla fine del mese, con una lunga e mite Ottobrata su buona parte del Paese. In questa proiezione meteo ottimistica troviamo solo due veloci passaggi perturbati Venerdì 18 e Venerdì 25 Ottobre; per il resto l’anticiclone potrebbe fermarsi a lungo sul nostro Paese. La lunga Ottobrata prevista è solo una tendenza da confermare ma, per uscire dal tunnel del maltempo dei primi 10 giorni di Ottobre, è l’unica previsione meteo a cui vogliamo credere.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Weather",
    "Environment"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-11T09:49:23.015+03:00",
  "updated": "2024-10-11T09:49:23.015+03:00"
}