{
  "thread": {
    "uuid": "c2c0bab1e8541874dd8946759c5207ac7af3d0dd",
    "url": "https://notizie.tiscali.it/cronaca/articoli/maltempo-addio-arriva-lunga-ottobrata",
    "site_full": "notizie.tiscali.it",
    "site": "tiscali.it",
    "site_section": "https://notizie.tiscali.it/",
    "site_categories": [
      "media",
      "top_news_it"
    ],
    "section_title": "Tiscali Notizie - Tiscali Notizie",
    "title": "Maltempo addio, arriva la lunga Ottobrata: sole su gran parte dell’Italia. Le previsioni meteo",
    "title_full": "Maltempo addio, arriva la lunga Ottobrata: sole su gran parte dell’Italia. Le previsioni meteo",
    "published": "2024-10-11T12:25:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://notizie.tiscali.it/export/sites/notizie/.galleries/23/shutterstock_334941971.jpg_613881476.jpg",
    "performance_score": 0,
    "domain_rank": 5533,
    "domain_rank_updated": "2024-10-08T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c2c0bab1e8541874dd8946759c5207ac7af3d0dd",
  "url": "https://notizie.tiscali.it/cronaca/articoli/maltempo-addio-arriva-lunga-ottobrata",
  "ord_in_thread": 0,
  "parent_url": null,
  "author": "TiscaliNews",
  "published": "2024-10-11T12:25:00.000+03:00",
  "title": "Maltempo addio, arriva la lunga Ottobrata: sole su gran parte dell’Italia. Le previsioni meteo",
  "text": "Decisa rimonta dell'alta pressione sulla Penisola, con giornate soleggiate e temperature miti che potrebbero protrarsi per diverse settimane Dopo un inizio di ottobre caratterizzato da maltempo, piogge intense e allerte meteo, il clima sta finalmente per cambiare, portando una lunga fase di bel tempo su tutta la Penisola. L'atteso ritorno dell'alta pressione darà vita a una classica \"Ottobrata\", con giornate soleggiate e temperature miti che potrebbero protrarsi per diverse settimane. Il maltempo che ha segnato i primi dieci giorni del mese sta per lasciare spazio a condizioni di stabilità atmosferica, grazie a un rinforzo dell'alta pressione che proteggerà il Mediterraneo centrale. Questo cambiamento meteo inizierà già a partire da venerdì, quando un promontorio anticiclonico andrà a consolidarsi sull'Italia, garantendo un clima più stabile e soleggiato. Il flusso atlantico, che aveva portato piogge e allagamenti, scorrerà ora sull'Europa centro-settentrionale, lasciando la Penisola in una situazione di bel tempo. Prevalenza di sole, ma con alcune eccezioni Nel weekend, l'alta pressione regalerà giornate prevalentemente soleggiate, con qualche eccezione. Le regioni settentrionali saranno parzialmente esposte al passaggio di fronti nuvolosi che sfioreranno il Nord Italia, portando addensamenti irregolari e locali fenomeni, soprattutto sulle zone alpine e in Liguria. Al Centro e al Sud, invece, il tempo sarà stabile e sereno, con solo qualche velatura e foschie mattutine, in rapido dissolvimento. Temperature miti e atmosfera tipicamente autunnale Le temperature si manterranno su valori piacevoli, superiori alla media del periodo in molte città. Al Sud e sulle isole maggiori si potranno registrare massime fino a 28°C in Sardegna e Sicilia, con valori di 24-26°C nelle principali città del Centro-Sud come Roma e Napoli. Anche al Nord, dove le massime saranno intorno ai 20-22°C, il clima sarà gradevole. Si tratterà di un graduale ritorno alle tipiche giornate di ottobre, quando il sole risplende sul foliage autunnale, regalando scenari suggestivi. Possibile lunga fase di bel tempo Secondo le ultime previsioni, la fase anticiclonica potrebbe persistere per gran parte del mese, regalando all'Italia una lunga Ottobrata che potrebbe estendersi fino alla fine di ottobre. Eventuali interruzioni del bel tempo sono previste solo in corrispondenza di due veloci passaggi perturbati, il 18 e il 25 ottobre, che potrebbero portare qualche pioggia soprattutto al Nord. Tuttavia, l'alta pressione dovrebbe rimanere il principale attore atmosferico, garantendo prevalenza di sole e temperature miti. Previsioni meteo per il weekend Sabato 12 Nord: annuali irregolari al Nord-Ovest con qualche pioggia sulle Alpi (Valle d'Aosta settentrionale e Verbano) e piovaschi sul Genovese. Maggiori schiarite sull'Emilia orientale e la Romagna. Centro: in prevalenza soleggiato, con qualche addensamento sull'alta Toscana. Possibili foschie mattutine sulle conche umbre, in dissolvimento. Sud e Isole: prevalentemente soleggiato, con nubi innocue lungo le coste tirreniche. Domenica 13 Nord: sole offuscato da nubi alte e stratificate, con addensamenti più compatti al mattino sui confini valdostani e sul Levante Ligure. Possibili piovaschi in esaurimento verso sera. Centro: tempo stabile e soleggiato, con velature di passaggio e maggiori addensamenti sull'alta Toscana, senza precipitazioni. Sud e Isole: giornata stabile e soleggiata, con qualche nube innocua lungo le coste tirreniche. Temperature in lieve aumento. TiscaliNews in collaborazione con 3bMeteo.com",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Weather",
    "Environment",
    "Lifestyle and Leisure"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-11T12:55:45.935+03:00",
  "updated": "2024-10-11T12:55:45.935+03:00"
}