{
  "thread": {
    "uuid": "6052084ad63cf694a34ff8f713daba746d1146f1",
    "url": "https://www.today.it/meteo/caldo-fino-quando-ottobre-2024.html",
    "site_full": "www.today.it",
    "site": "today.it",
    "site_section": "http://www.today.it/rss",
    "site_categories": [
      "united_kingdom",
      "travel"
    ],
    "section_title": "Today",
    "title": "Arriva l'ottobrata: caldo e bel tempo, picchi fino a sfiorare i 30 gradi",
    "title_full": "Arriva l'ottobrata: caldo e bel tempo, picchi fino a sfiorare i 30 gradi",
    "published": "2024-10-11T17:04:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.today.it/~media/horizontal-hi/19864931881467/ottobrata.jpeg",
    "performance_score": 0,
    "domain_rank": 21357,
    "domain_rank_updated": "2024-10-08T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6052084ad63cf694a34ff8f713daba746d1146f1",
  "url": "https://www.today.it/meteo/caldo-fino-quando-ottobre-2024.html",
  "ord_in_thread": 0,
  "parent_url": null,
  "author": "Alberto Berlini",
  "published": "2024-10-11T17:04:00.000+03:00",
  "title": "Arriva l'ottobrata: caldo e bel tempo, picchi fino a sfiorare i 30 gradi",
  "text": "Arriva l'ottobrata: caldo e bel tempo, picchi fino a sfiorare i 30 gradi\nRitorna l'anticiclone africano: a parte qualche disturbo al Nord Ovest, i prossimi sette giorni saranno caratterizzati da un clima molto mite\nLa dinamicità atmosferica che ha caratterizzato la prima parte dell'autunno sta per subire una battuta d'arresto e questo fine settimana apre un periodo decisamente diverso. Da lunedì assisteremo all'arrivo della classica 'ottobrata'.\nIl ritorno dell'anticiclone africano\nSulla tutta Italia assisteremo a un aumento della pressione atmosferica e un rialzo termico che si farà sentire soprattutto sulla Sardegna e sulle regioni tirreniche. Le temperature saranno di circa 4-6 gradi Celsius superiori alla media del periodo, con valori più consoni al mese di settembre che a quello di ottobre. La regione più calda della penisola sarà la Sardegna, dove si potranno avere picchi fino a 27-28 °C, e dove le temperature minime saranno comprese tra i 17 e i 20 °C.\nNell'Italia centrale, le massime saranno comprese tra i 21 e i 24 °C, con picchi fino a 25-26 °C sulle zone pianeggianti del Lazio. I valori minimi oscilleranno tra i 14 e i 17 °C. Al Sud Italia e in Sicilia, i valori massimi saranno compresi tra i 23 e i 26 °C, mentre le minime saranno comprese tra i 15 e i 18 °C.\nL'aumento delle temperature sarà più marginale e ben più contenuto al Nord Italia dove le temperature massime saranno comprese tra i 17 e i 21 °C, a seconda delle zone, mentre i valori minimi oscilleranno tra i 12 e i 15 °C.\nNei prossimi giorni non ci saranno fenomeni atmosferici significativi, i cieli saranno sereni o poco nuvolosi. Tuttavia, tra mercoledì e venerdì della prossima settimana, le propaggini di una saccatura atlantica potrebbero portare instabilità atmosferica al Nord-Ovest.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Weather",
    "Lifestyle and Leisure"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-11T20:16:17.438+03:00",
  "updated": "2024-10-11T20:16:17.438+03:00"
}