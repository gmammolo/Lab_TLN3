{
  "thread": {
    "uuid": "13f7647a1d37fcfc950d5c8975a55a6d566bd0c7",
    "url": "https://www.ilmeteo.it/notizie/meteo-cometa-atlas-adesso-si-vede-ad-occhio-nudo-tutte-le-info-per-osservarla-al-meglio-114343790",
    "site_full": "www.ilmeteo.it",
    "site": "ilmeteo.it",
    "site_section": "https://www.ilmeteo.it",
    "site_categories": [
      "media"
    ],
    "section_title": "\r\n            IL METEO &#9655; Meteo e previsioni del tempo in Italia * iLMeteo.it\r\n        ",
    "title": "Meteo: Cometa Atlas, adesso si vede ad occhio nudo. Tutte le info per osservarla al meglio",
    "title_full": "Meteo: Cometa Atlas, adesso si vede ad occhio nudo. Tutte le info per osservarla al meglio",
    "published": "2024-10-13T20:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilmeteo.it/portale/files/giornale/cometa-atlas-131024.jpg",
    "performance_score": 0,
    "domain_rank": 15481,
    "domain_rank_updated": "2024-10-08T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "13f7647a1d37fcfc950d5c8975a55a6d566bd0c7",
  "url": "https://www.ilmeteo.it/notizie/meteo-cometa-atlas-adesso-si-vede-ad-occhio-nudo-tutte-le-info-per-osservarla-al-meglio-114343790",
  "ord_in_thread": 0,
  "parent_url": null,
  "author": "Salvatore de Rosa",
  "published": "2024-10-13T20:00:00.000+03:00",
  "title": "Meteo: Cometa Atlas, adesso si vede ad occhio nudo. Tutte le info per osservarla al meglio",
  "text": "Ormai è sulla bocca di tutti. La cometa ha superato brillantemente la vicinanza al sole il 27 settembre scorso, ovvero non si è disintegrata e sabato 12 ottobre ha raggiunto il punto più vicino alla Terra e brilla ormai come il pianeta Giove, quindi è visibile ad occhio nudo. La si può osservare subito dopo il tramonto, esattamente poco sopra a sinistra del punto esatto nel quale calerà il sole. La cometa mostrerà inoltre una bellissima e lunghissima coda (lunga quasi 30 milioni di chilometri), grossomodo perpendicolare all'orizzonte. Non resta che trovare un posto dove non ci saranno ostacoli per vedere l'orizzonte, aspettare il tramonto del sole, magari munirsi anche di un binocolo per vedere i dettagli di questo spettacolare e affascinate oggetto celeste. Ma non è finita qui. Se la cometa Atlas potrà essere osservata fino al 24 ottobre (con una luminosità via via minore), a fine mese potrebbe arrivare un'altra cometa, ancora più luminosa (forse anche di giorno!), scoperta poco tempo fa. Vi terremo aggiornati. Ma non ci sarà solo la cometa da vedere in questo stellare mese di Ottobre, infatti ci sarà la superluna più grande dell'anno e alcune congiunzioni degne di essere viste. LA SUPERLUNA PIU' GRANDE DELL'ANNO La luna piena di Ottobre (Giovedì 17) sarà la superluna più grande dell'anno perché si verificherà esattamente lo stesso giorno in cui si troverà nel punto più vicino alla Terra (il perigeo). In questa occasione il nostro satellite naturale (l'unico) lo si potrà vedere più grande di circa il 15-16% e più luminoso di circa il 7-8%. LE CONGIUNZIONI Si parla di congiunzione quando due oggetti celesti, apparentemente, si trovano vicini tra loro. In Ottobre ci saranno alcune congiunzioni che vale la pena vedere. La prima è avvenuta Sabato 5 Ottobre verso le 19.30 quando Luna e Venere si sono trovati vicini tra loro sul cielo occidentale. Lunedì 14 Ottobre sarà la volta di Luna e Saturno a trovarsi vicinissimi, sempre sul cielo occidentale dalle 19.30. Infine, Domenica 20 e Giovedì 24 Ottobre avremo la Luna che \"incontrerà\" dapprima Giove e poi Marte.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Science and Technology",
    "Lifestyle and Leisure",
    "Weather"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-13T21:10:12.366+03:00",
  "updated": "2024-10-13T21:10:12.366+03:00"
}