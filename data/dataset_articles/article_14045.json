{
  "thread": {
    "uuid": "cb15a6eab29cbf749f1d8f28a910bad80e78b645",
    "url": "https://www.quotidianodipuglia.it/lecce/unisalento_test_chat_esame_annullato-8921066.html",
    "site_full": "www.quotidianodipuglia.it",
    "site": "quotidianodipuglia.it",
    "site_section": "http://www.quotidianodipuglia.it/rss/home.xml",
    "site_categories": [
      "media",
      "top_news_it",
      "top_news"
    ],
    "section_title": "Quotidiano Di Puglia - Home",
    "site_title": "Quotidiano Di Puglia",
    "title": "Unisalento, il test finisce in chat: esame nullo per 377 studenti",
    "title_full": "Unisalento, il test finisce in chat: esame nullo per 377 studenti",
    "published": "2025-06-26T03:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/06/26/8921066_image.jpg",
    "performance_score": 6,
    "domain_rank": 130147,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 138,
        "comments": 43,
        "shares": 1
      },
      "vk": {
        "shares": 0
      }
    }
  },
  "uuid": "cb15a6eab29cbf749f1d8f28a910bad80e78b645",
  "url": "https://www.quotidianodipuglia.it/lecce/unisalento_test_chat_esame_annullato-8921066.html",
  "ord_in_thread": 0,
  "author": "Mattia CHETTA",
  "published": "2025-06-26T03:00:00.000+03:00",
  "title": "Unisalento, il test finisce in chat: esame nullo per 377 studenti",
  "text": "Si erano presentati in 377, suddivisi in quattro turni, per sostenere l’esame scritto di Neuropsichiatria infantile (valido per il corso di laurea in Educazione sociale e Tecniche dell’intervento educativo) all’Università del Salento. Ma già all’uscita dei primi gruppi le domande cominciavano a circolare tra gli smartphone, con foto scattate durante la prova e risposte che rimbalzavano di chat in chat. Poi, in serata, una mail anonima inviata al professor Antonio Leo, con allegati diversi screenshot, ha fatto esplodere il caso.\nDi fronte a prove così dettagliate, il rettore Fabio Pollice ha annullato in autotutela l’intera prova: «Troppi i sospetti, irrimediabilmente compromessa l’equità dell’esame». Gli studenti dovranno quindi ripresentarsi il 2 luglio, questa volta utilizzando la piattaforma “Next” del sistema informatico d’Ateneo. Inoltre, se sarà necessario suddividerli ancora in gruppi, le domande dovranno essere diverse per ciascun turno, come stabilito dal decreto rettorale firmato il 24 giugno. La prova consisteva in un unico test a risposta multipla, con 31 quesiti e una sola risposta corretta per ciascuno. Un test identico per tutti. Ma già la sera stessa, nella casella di posta del professore Antonio Leo è arrivata la segnalazione. «Ritengo non sia corretto che noi del primo e del secondo gruppo veniamo spesso considerati come cavie dai colleghi – si legge nella mail anonima di un candidato –. In particolare, durante il turno delle 9:30 è stata fatta circolare una foto del test all’interno di un gruppo di messaggistica, rendendo di fatto accessibili le risposte ai candidati del terzo e quarto turno.\nE dopo alcune verifiche svolte, l’Amministrazione ha constato innanzitutto un forte aumento degli iscritti all’esame di Neuropsichiatria infantile dell’11 giugno scorso rispetto all’intero 2024 (287 studenti), verosimilmente per la modalità del test. E circa il 40% dei partecipanti non ha superato la prova, in prevalenza tra i primi due turni. Di contro, sempre dai controlli effettuati nei giorni successivi, molti studenti del terzo e quarto gruppo hanno ottenuto risultati migliori, in linea con la segnalazione sull’anticipata diffusione dei quesiti. Inoltre, gli orari di invio e ricezione delle domande via messaggistica coincidono con le fasi d’esame, suggerendo l’uso illecito di cellulari nonostante il divieto. Da qui la decisione del rettore Pollice di annullare la prova per 377 studenti e fissare una nuova data, il 2 luglio, con l’uso obbligatorio della piattaforma “Next”. Se anche in quella occasione si renderà necessaria una nuova suddivisione in gruppi, le domande dovranno essere diverse per ciascun turno.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Education",
    "Social Issue",
    "Human Interest"
  ],
  "topics": [
    "Education->college and university",
    "Education->educational testing and examinations",
    "Social Issue->social services",
    "Social Issue->children",
    "Human Interest->human mishap",
    "Human Interest->graduation"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-06-26T09:02:00.372+03:00",
  "updated": "2025-06-27T06:07:40.000+00:00"
}