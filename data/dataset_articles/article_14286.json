{
  "thread": {
    "uuid": "9be7143ff7b7658f2d2b50983273a2824bac55fb",
    "url": "https://www.singtao.ca/7193064/2025-06-26/news-%E5%A4%B1%E6%A5%AD5%E5%80%8B%E6%9C%88%E6%90%B5%E5%B7%A5%E6%90%B5%E5%88%B0%E7%81%B0+37%E6%AD%B2%E7%BF%BB%E8%AD%AF%E7%A2%A9%E5%A3%AB%E5%91%BB%E7%88%86%EF%BC%9A%E7%A2%A9%E5%A3%AB%E5%91%A2%E5%80%8B%E5%8C%85%E8%A2%B1%E5%A4%AA%E9%87%8D+%E7%B6%B2%E6%B0%91%E6%90%B5%E5%88%B0%E7%99%A5%E7%B5%90%E9%BB%9E%E5%87%BA%E5%91%A2%E6%A2%9D%E7%94%9F%E8%B7%AF%EF%BD%9CJuicy%E5%8F%AE",
    "site_full": "www.singtao.ca",
    "site": "singtao.ca",
    "site_section": "https://www.singtao.ca/toronto",
    "site_categories": [
      "canada",
      "travel"
    ],
    "section_title": "首頁 | 多倫多 | 加拿大中文新聞網 - 加拿大星島日報 Canada Chinese News",
    "site_title": "加拿大中文新聞網 - 加拿大星島日報 - 多倫多 | 溫哥華| 卡加利 | 中文新聞網 Canada Chinese News",
    "title": "失業5個月搵工搵到灰 37歲翻譯碩士呻爆：碩士呢個包袱太重 網民搵到癥結點出呢條生路｜Juicy叮",
    "title_full": "失業5個月搵工搵到灰 37歲翻譯碩士呻爆：碩士呢個包袱太重 網民搵到癥結點出呢條生路｜Juicy叮",
    "published": "2025-06-26T10:43:00.000+03:00",
    "replies_count": 0,
    "participants_count": 1,
    "site_type": "news",
    "country": "CA",
    "main_image": "https://media.singtao.ca/wp-content/uploads/master_sandbox/2025/06/2025062614553244844.jpg",
    "performance_score": 0,
    "domain_rank": 61019,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "9be7143ff7b7658f2d2b50983273a2824bac55fb",
  "url": "https://www.singtao.ca/7193064/2025-06-26/news-%E5%A4%B1%E6%A5%AD5%E5%80%8B%E6%9C%88%E6%90%B5%E5%B7%A5%E6%90%B5%E5%88%B0%E7%81%B0+37%E6%AD%B2%E7%BF%BB%E8%AD%AF%E7%A2%A9%E5%A3%AB%E5%91%BB%E7%88%86%EF%BC%9A%E7%A2%A9%E5%A3%AB%E5%91%A2%E5%80%8B%E5%8C%85%E8%A2%B1%E5%A4%AA%E9%87%8D+%E7%B6%B2%E6%B0%91%E6%90%B5%E5%88%B0%E7%99%A5%E7%B5%90%E9%BB%9E%E5%87%BA%E5%91%A2%E6%A2%9D%E7%94%9F%E8%B7%AF%EF%BD%9CJuicy%E5%8F%AE",
  "ord_in_thread": 0,
  "author": "星島日報加拿大多倫多",
  "published": "2025-06-26T10:43:00.000+03:00",
  "title": "失業5個月搵工搵到灰 37歲翻譯碩士呻爆：碩士呢個包袱太重 網民搵到癥結點出呢條生路｜Juicy叮",
  "text": "失業5個月搵工搵到灰 37歲翻譯碩士呻爆：碩士呢個包袱太重 網民搵到癥結點出呢條生路｜Juicy叮\n本港最新失業率升至3.5%。一名37歲失業5個月的翻譯碩士，近日因為搵工搵到灰而在網上自爆其職業生涯，並呻爆「碩士呢個包袱太重」。細心又熱心的網民卻根據履歷，找到這位失業碩士的問題癥結，紛紛伸援手點出一條生路。詳情見下圖及下文：\n失業5個月搵工搵到灰 37歲翻譯碩士呻爆：碩士呢個包袱太重 逐張睇↓↓↓↓\n樓主翻譯碩士畢業 失業5個月\n樓主今日（26日）凌晨在社交平台Threads以「搵工搵到灰」為題發帖，指：\n「本人今年37（歲），翻譯碩士畢業，失業5個月，不斷搵，一直得個in（interview，面試）字，好笑嘅係早排收到offer（錄取通知），過兩日間公司打嚟話因為cut budget（削減預算）而唔請（更好笑嘅係同類事件2019年都遇過一次），而家真係灰到不行。\n我知衰，做嘢12年，好多行都做過，翻譯、copywriting（撰稿）、marketing（市場擴廣）、物業管理、飲食、零售、CS（customer service，客戶服務），無份工做得長，最長嗰份年零，唔過probation（試用期）嘅4、5份，而家CV（curriculum vitae，履歷）都係老吹自己一直freelance（自由職業）。適應力低，multitasking（多任務處理）差，中招之後記性都差埋。另一個認衰位係嫌辛苦，雖然鍾意煮嘢食，但飲食真係太辛苦，講到尾碩士呢個包袱都係太重。\n我要求唔高，都係搵入行門檻低嘅工，CS、物業管理，fresh grad welcome（歡迎應屆畢業生）嗰啲照apply（申請），開fresh grad價。自問語文好，大專教書同補習都有試。copywriting都有apply，但而家興AI（人功智能），所以唔想再寫字。無專業資格，讀言語治療碩士要50個（50萬元），而且讀完都四張（40歲），太遲啦，其他短course（課程）（例如ERB（Employees Retraining Board，僱員再培訓局）嗰啲）讀完出嚟人工又好低，呢個年紀同學歷要捱實在太難。無晒方向，亦唔係做老細嘅材料，到底我應該點做？」。\n相關閱讀：樹仁仔失業半年轉做清潔輕鬆袋14K 怕太留戀「舒適區」\n有網民看過樓主的長文後，分析出問題癥結所在：\n•份份工做唔長都幾致命；\n•呢個世界無懷才不遇，根本就係心態問題，先諗下點解有4、5份唔過probation；\n•你呢種態度應該係仲未搵到自己想做乜嘢工，你應該問自己最想做乜好過求其搵一份；\n•我想問，有咩工係唔辛苦，能力差係藉口，話自己呢樣唔得嗰樣唔掂，知衰無用，係要去面對，份份工做唔過兩年，幾次唔過 probation，通常唔係能力嘅問題，係工作態度嘅問題。\n相關閱讀：月入6萬中年IT男失業 一家之主愁坐食山崩 網民心酸集氣指點生路\n網民發長文回應鼓勵樓主\n另有網民指，「你語言好其實好羨慕，你打鬼佬工就比我呢啲講句英文都麻麻地嘅人優勝萬倍」，不過也人不太認同這優點，指「語言好，唔代表溝通好，成長背景影喺人際溝通、文化不同就會有代溝」。\n有網民認為「這是好一篇令人警惕的文章，多謝sharing（分享）；不少人更是熱心地把耳聞目睹，甚至發長文與樓主分享自身經歷，把事情一碼一碼地鋪開說過明白以鼓勵樓主：\n•十幾年前，電台有個聽眾講自己經歷，講自己係博士生。都一直搵唔到工。然後退而求其次用中學學歷搵到份文職，之後老細有份文件要佢搞，搞好咗老細一睇，文件裏嘅雞腸（英文），唔係中學生可以寫得出嘅水平，一叫人入房傾先知佢有博士學歷，然後升佢做經理，師兄，睇你肯唔肯搏一鋪。\n•master（碩士）都唔代表乜，以前公司請過一個雙master做admin位，全公司最入門嗰個位仲要12k（$12000）佢都殺，總公司HR（人事部）仲話我哋發啦！我哋心諗咁嘅學歷咁嘅職級佢都殺？……嘩做落就知，佢完全係只係識讀書嗰啲人嚟，教極唔曉，個腦好似日日都係新嘅一樣。血都嘔出嚟。結果試用期要延長，之後過唔到，炒埋。擺低你心中張證書，好好諗下自己可以點增值自己⋯⋯\n•我啱啱諗返起之前fresh grad（剛畢業）都係無自信，撞正疫情難搵工，甚至in完聽返熟人講我唔啱，有些少明樓主點解會覺得所有可能性都無嘅窒息感覺。希望你可以振作，我早前都經歷咗一段唔愉快嘅工作經歷，睇埋心理，而家我有返自信，有新工返。試下吸引力法則，心態決定境界！樓主可以利用呢段時間學下新嘢，識多啲人，識人好過識字。\n•你本身能力唔得，咪搵啲唔使multitasking嘅簡單工作囉。雖然有AI，但freelance譯嘢都仲存在，只求有嘢做的話，用個學歷搵下補習都會有。我都係翻譯碩士 對我嚟講只係用錢買嘅一個學歷嚟咋喎，無乜特別，亦從來無用呢個學位嚟搵工。唔知你bachelor（學士學位）係讀咩，但建議唔好focus（專注）自己學歷先，諗下點樣改進個人溝通同工作能力罷啦，你乜都嫌，唔會有咩好結果，不如直接退休算。\n•問自己鍾意靠技能搵食定係做office（寫字樓）（先唔好考慮自己學歷、以前工作經驗、屋企人看法，自己意願number 1（第一））。唔好話無所謂， 因為係兩條好唔同嘅路。我有位中學同學以前中學會考（舊日嘅DSE，中學文憑試），做咗幾年炒散， 跟住入咗地鐵做物業管理助理，要夜晚拿支電筒周圍巡嗰個級別。佢一邊讀夜校， 一張張Cert（證書）、Diploma（文憑）、Degree（學位），專業資格全部讀曬返來。埋單係總監級（已退休）。幸苦一定幸苦，但係中老年生活好好多，又有嘢可以自豪。\n•首先，市道係差，僧多粥少，就算有得面試，10個人可能最終請1個，意味住有9個人會失敗，有時可能10個都唔啱。其次，碩士學歷好普遍，而且要相關／有牌先有用，我就唔熟翻譯行業，但似乎碩士唔係太大幫助，而且有AI真係唔多需要請咁多翻譯，更加少機會請個新人返嚟，有工開都未必收入好。我諗你要放開碩士呢個頭銜，諗下自己想行咩路，讀完言語治療40歲要50個（50萬元）唔係好大問題，有成廿年比你實搵得返，關鍵係你適唔適合，讀完唔做浪費咗時間同50萬先係真正問題。加埋香港地需要勞工，嫌辛苦係好棘手，人地唔嫌棄，你都嫌份工辛苦唔想做。37歲可能仲有廿幾年做嘢，諗清楚自己條路，用幾年時間儲知識同經驗，都仲有起碼廿年比你搵錢，有啲更加65歲都可以繼續做。放低身段係難，但經濟條件差，比你美斯（球王美斯，Lionel Messi）咁叻喺香港都係無咩前途。你有咁嘅學歷，相信都有咁上下認知能力可以做到判斷。加油，係唔容易，37歲諗掂，好過10年後47歲仲煩緊呢樣嘢。\n•我同你一樣37（歲），搵工大概搵咗幾個月，都係得個in字，不過我同你相反就係只係做過兩份工，我因為好loyalty（忠誠），所以從未俾人challenge jumpy（質疑轉工頻密），但可能有人又會覺得我唔上進，真係好睇interviewer（面試官）點睇。我覺得問題未必完全喺你身上，而係個大環境真係差，其他人都有講依家job opening（職位空缺）真係少，有時見自己都match（符合） JD（Job Description職位敘述） 80-90%，傾落各方面vibe（氛圍）都好，但就無下文，轉頭見佢又repost（再招聘），我都懷疑好多公司未必真請人，就算真係請都要搵個120% match晒各樣條件嘅人，搵唔到寧願唔請，所以點解我試過見有啲位話懸空咗半年至1年。你依家經濟壓力會唔會好大？如果大我覺得可以做住pt（part time，兼職）再搵ft（full time全職），我依家都係做住pt+freelance搵ft，我就好在自己一支公，生活壓力唔太大，同埋有嘢做住搵工會令自己分散注意力，唔會成日loop（循環）住灰。You are not alone（你不孤單），我好明白你未搵到工嗢種灰，我自己都一樣有懷疑自己係咪真係咁差？但諗返好多同我做過嘢嘅人都對我正評，你唔請我係你損失；我早排因為灰所以暫停搵工一星期，最近沉澱完又重新出發，加油，機會總有一天會出現！\n相關閱讀：老婆唔知老公失業兩個月？ 靠舊同事通水驚悉真相 網民明白男人最痛\n網民替樓主逃選職業路向\n接著，有不少網民認真地替樓主逃選職業路向，建議：\n•旅遊顧問，導遊；\n•去國內二線城市教英文；\n•最穩陣就一早應該去教小學同中學；\n•你做私人補習得唔得呀？ 都係一條出路嚟嘅；\n•做補習社，或多外國人機構/學校做Admin（行政）；\n•物管其實啱你，壓力唔大，寫中英文信你又掂，又唔使multitasking，穩穩陣陣；\n•創業，做顧問，拍youtube（網上短片分享平台）講下行內秘聞，好搵；一路煮飯一路講，又係一條出路；\n•思前想後，我覺得你應該搵保安去做。放底你嘅學歷包袱，去搵一份適合自己性格嘅工作，咁先係對自己最好；\n•試下考政府contract（合約） EA（ executive assistant，行政助理）位。語文好，幫到手。不過都要改善下做事的程序，如果唔係好難做文職；\n•我覺得你可以嘗試搵下法庭會請嘅翻譯員或者相關法庭書記、文員嗰啲，我諗你嘅學歷都幾符合，薪水都高同穩定，工作壓力我唔太清楚，但話曬都法律相關所以唔可以hea住做啦。\n本港失業率升至3.5%\n政府統計處6月17日公布，本港今年3月至5月經季節性調整的失業率為3.5%，較2月至4月微升0.1%；就業不足率也升0.1%至1.4%。期內總就業人數為3,664,700人，較2月至4月減約12,400人；總勞動人口為3,800,500人，較2月至4月減約6,000人。\n資料來源：lamlamlam2606＠Threads\n相關閱讀：減薪4位數字轉新工 中年打工仔一原因勁感恩 同路人：少5日大假都肯做↓↓↓↓\n打工仔為兩餐，人工當然越高越好，但有人卻竟然反其道而行，願意減薪4位數字轉新工；有相似境況的同路人更加自爆，減薪轉工後連大假也少了5天。不過，這兩位打工仔竟不約而同地因為一原因而樂在其中↓↓↓↓\n>>>星島網WhatsApp爆料熱線\n(437)4289394，爆料一經錄用，薄酬致意。\n>>>立即瀏覽【\n移民百答】欄目：新移民抵埗攻略，老華僑也未必知道的事，移民、工作、居住、食玩買、交通、報稅、銀行、福利、生育、教育。",
  "highlightText": "",
  "highlightTitle": "",
  "highlightThreadTitle": "",
  "language": "chinese",
  "sentiment": "negative",
  "categories": [
    "Economy, Business and Finance",
    "Social Issue",
    "Education"
  ],
  "topics": [
    "Economy, Business and Finance->economy",
    "Economy, Business and Finance->human resources",
    "Social Issue->social problem",
    "Social Issue->social condition",
    "Social Issue->demographics",
    "Education->vocational education",
    "Education->adult and continuing education"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://www.stheadline.com/local-topics/3345617/",
    "https://www.stheadline.com/local-topics/3458384/",
    "https://www.stheadline.com/local-topics/3173199/",
    "https://wa.me/14374289394",
    "https://www.stheadline.com/society/3465436/%E5%A4%B1%E6%A5%AD%E7%8E%87%E6%9C%80%E6%96%B0%E5%8D%87%E8%87%B335-%E5%BB%BA%E9%80%A0%E9%9B%B6%E5%94%AE%E5%9C%B0%E7%94%A2%E5%8D%87%E5%B9%85%E7%9B%B8%E5%B0%8D%E6%98%8E%E9%A1%AF-%E5%AD%AB%E7%8E%89%E8%8F%A1%E7%95%A2%E6%A5%AD%E7%94%9F%E6%88%96%E9%80%B2%E4%B8%80%E6%AD%A5%E5%BD%B1%E9%9F%BF%E5%B0%B1%E6%A5%AD%E6%83%85%E6%B3%81",
    "https://www.stheadline.com/local-topics/3305990/",
    "https://www.stheadline.com/local-topics/3173199",
    "https://stheadline.com/local-topics/3305990/",
    "https://www.wa.me/14374289394",
    "https://stheadline.com/society/3465436/%E5%A4%B1%E6%A5%AD%E7%8E%87%E6%9C%80%E6%96%B0%E5%8D%87%E8%87%B335-%E5%BB%BA%E9%80%A0%E9%9B%B6%E5%94%AE%E5%9C%B0%E7%94%A2%E5%8D%87%E5%B9%85%E7%9B%B8%E5%B0%8D%E6%98%8E%E9%A1%AF-%E5%AD%AB%E7%8E%89%E8%8F%A1%E7%95%A2%E6%A5%AD%E7%94%9F%E6%88%96%E9%80%B2%E4%B8%80%E6%AD%A5%E5%BD%B1%E9%9F%BF%E5%B0%B1%E6%A5%AD%E6%83%85%E6%B3%81",
    "https://www.stheadline.com/local-topics/3345617",
    "https://stheadline.com/local-topics/3458384/",
    "https://www.stheadline.com/local-topics/3305990",
    "https://www.stheadline.com/local-topics/3458384",
    "https://stheadline.com/local-topics/3173199/",
    "https://stheadline.com/local-topics/3345617/"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-26T11:12:26.516+03:00",
  "updated": "2025-06-26T08:15:24.000+00:00"
}