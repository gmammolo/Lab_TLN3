{
  "thread": {
    "uuid": "e5862fc48062e8cebb015197c14fbbdbea6bedfb",
    "url": "https://www.giornaledibrescia.it/italia-e-estero/cimitero-come-murales-sulla-scuola-a-rischio-chiusura-nel-vco-i35cw8mo",
    "site_full": "www.giornaledibrescia.it",
    "site": "giornaledibrescia.it",
    "site_section": "https://giornaledibrescia.it",
    "site_categories": [
      "media",
      "top_news_it",
      "top_news"
    ],
    "section_title": "Giornale di Brescia: notizie e video di Brescia e provincia",
    "site_title": "Giornale di Brescia: notizie e video di Brescia e provincia",
    "title": "Cimitero come murales sulla scuola a rischio chiusura nel Vco",
    "title_full": "Cimitero come murales sulla scuola a rischio chiusura nel Vco",
    "published": "2025-06-26T12:25:00.000+03:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://api.gdb.atexcloud.io/image-service/view/acePublic/alias/contentid/1k446cx0zurlzowpf2u/0/image.webp?f=16%3A9&amp;w=1200",
    "performance_score": 0,
    "domain_rank": 59791,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e5862fc48062e8cebb015197c14fbbdbea6bedfb",
  "url": "https://www.giornaledibrescia.it/italia-e-estero/cimitero-come-murales-sulla-scuola-a-rischio-chiusura-nel-vco-i35cw8mo",
  "ord_in_thread": 0,
  "author": null,
  "published": "2025-06-26T12:25:00.000+03:00",
  "title": "Cimitero come murales sulla scuola a rischio chiusura nel Vco",
  "text": "Cimitero come murales sulla scuola a rischio chiusura nel Vco\nBEE, 26 GIU - Un cimitero sulla facciata della scuola: è il murales di denuncia, realizzato dallo street artist tedesco Xza in accordo con sindaco, dirigente scolastica e insegnanti, apparso in questi giorni sulla parete esterna della scuola media di Bee, comune di poco più di 700 abitanti sulle alture di Verbania. A settembre non partirà la classe prima, perché non è stato raggiunto il numero minimo di iscrizioni, e negli ultimi giorni è circolata la notizia che l'istituto comprensivo \"Alto Verbano\", di cui la scuola di Bee fa parte insieme ad altri plessi in altre località, rischia di venire smembrato a partire dall'anno scolastico 2026/2027. \"Il ridimensionamento sta avvenendo ovunque in Italia - spiega la dirigente Cinzia Morisetti - ma per noi significherebbe venire inglobati in altri istituti più grandi, come quelli di Verbania, diventando satelliti che col tempo andranno a scomparire\". \"Smembrando l'istituto comprensivo - aggiunge il sindaco di Bee, Marco Vietti - le singole scuole perderanno di attrazione e i paesi ne patiranno\". \"Con quest'opera - prosegue la dirigente - vogliamo sensibilizzare anche la comunità di Bee sull'importanza che la scuola rimanga. Lavoreremo con le famiglie, che negli ultimi mesi hanno iniziato a iscrivere i propri figli altrove, per provare a far capire che se sparisce la scuola rischia di crollare il paese\". Anche gli studenti della scuola sono stati coinvolti nel progetto: \"Sopra ogni tomba - racconta Martina (il nome è di fantasia), che l'anno prossimo frequenterà la terza - scriveremo le cose che temiamo di perdere, a cominciare dal fatto che queste aule sono un luogo di incontro\". L'opera di street art si intitola \"Situazione differente\": \"Senza una scuola il paese sarebbe molto diverso, rimarrebbero solo anziani e turisti\" spiega l'autore, Xza, che è stato coinvolto da Simone Ferrarini del Collettivo Fx, attivo a Reggio Emilia ma originario proprio di Bee. In autunno, conclude l'artista, \"torneremo e vedremo la situazione: se la scuola sarà sopravvissuta rifaremo il murales, disegneremo qualcosa di allegro e colorato\".\nRiproduzione riservata © Giornale di Brescia\nIscriviti al canale WhatsApp del GdB e resta aggiornato",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Education",
    "Social Issue"
  ],
  "topics": [
    "Education->students",
    "Education->social learning",
    "Education->school",
    "Social Issue->social services",
    "Social Issue->social problem"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://whatsapp.com/channel/0029VaCjau3BvvsbWtZsh102",
    "https://www.whatsapp.com/channel/0029VaCjau3BvvsbWtZsh102"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-06-26T12:42:37.973+03:00",
  "updated": "2025-06-27T10:04:26.000+00:00"
}