{
  "thread": {
    "uuid": "bd84242fc3ea2298b2f8587fac08a1ca5d7193d9",
    "url": "https://www.lasicilia.it/enna/percorsi-abilitanti-allinsegnamento-docenti-siciliani-rischiano-lesclusione-dalle-graduatorie-2540829",
    "site_full": "www.lasicilia.it",
    "site": "lasicilia.it",
    "site_section": "https://www.lasicilia.it",
    "site_categories": [
      "media",
      "top_news_it",
      "top_news"
    ],
    "section_title": "La Sicilia",
    "site_title": "La Sicilia - PRIMA PAGINA",
    "title": "Percorsi abilitanti all'insegnamento: docenti siciliani rischiano l'esclusione dalle graduatorie",
    "title_full": "Percorsi abilitanti all'insegnamento: docenti siciliani rischiano l'esclusione dalle graduatorie",
    "published": "2025-06-26T13:06:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 47950,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "bd84242fc3ea2298b2f8587fac08a1ca5d7193d9",
  "url": "https://www.lasicilia.it/enna/percorsi-abilitanti-allinsegnamento-docenti-siciliani-rischiano-lesclusione-dalle-graduatorie-2540829",
  "ord_in_thread": 0,
  "author": "Laura Mendola",
  "published": "2025-06-26T13:06:00.000+03:00",
  "title": "Percorsi abilitanti all'insegnamento: docenti siciliani rischiano l'esclusione dalle graduatorie",
  "text": "Il deputato regionale Fabio Venezia (Pd) insieme ad altri parlamentari ha presentato un’interpellanza al presidente della regione siciliana, all’assessorato dell’istruzione e della formazione professionale “per sapere: se questo Governo non ritenga opportuno attivarsi con estrema urgenza a livello nazionale in tutti i tavoli istituzionali per chiedere al ministero dell’istruzione e del merito di rinviare la data del 30 giugno al fine di ristabilire parità di trattamento nei confronti dei docenti impegnati con i percorsi abilitanti penalizzati dai ritardi dovuti all’organizzazione didattica delle università».\nLa storia La vicenda riguarda i docenti precari triennalisti, che sono rimasti “imbrigliati” nei corsi organizzati dalle università siciliane di Enna, Catania e Messina per i percorsi abilitanti da 30 crediti formativi universitari, che non si concluderanno entro il 30 giugno data cruciale per il conseguimento del titolo di abilitazione e per il conseguente scioglimento della riserva per l’elenco aggiuntivo alle graduatorie provinciali per le supplenze. A causa della diversa organizzazione delle università dei percorsi abilitanti, la data di conseguimento del titolo sarà differente.\nLa discrasia Alcune università soprattutto quelle telematiche faranno in tempo garantendo il titolo e la possibilità di accesso al ruolo. In questo modo molti candidati non potranno sciogliere la riserva, le iscrizioni con riserva non avranno alcun effetto e decadranno. I docenti, soprattutto i riservisti triennalisti, profondamente preoccupati per questa situazione, che impedirà a molti di loro di poter lavorare durante l’anno scolastico 2025/26, nonostante i soldi spesi per i percorsi abilitanti, si sono rivolti alle direzioni dei corsi delle università dove stanno seguendo il percorso chiedendo di velocizzare i tempi e completare entro il 30 giugno, ma hanno ricevuto risposte negative.\nContemporaneamente si sono rivolti ai sindacati di categoria, per portare avanti le trattative con il ministero dell’istruzione e chiedere di rinviare la data del 30 giugno, ristabilendo una parità di trattamento nei confronti dei docenti impegnati con i percorsi abilitanti.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Education",
    "Politics"
  ],
  "topics": [
    "Education->educational grading",
    "Education->teachers",
    "Education->school",
    "Politics->education policy",
    "Politics->political process",
    "Politics->government"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-06-26T14:45:18.798+03:00",
  "updated": "2025-06-27T12:12:46.000+00:00"
}