{
  "thread": {
    "uuid": "312b87c11f015ac272bbfa51e8bb79ae1dda12e9",
    "url": "https://www.primaonline.it/2025/06/26/445251/otto-italiani-su-10-non-distinguono-notizie-vere-da-fake-news-e-si-affidano-ai-canali-meno-credibili",
    "site_full": "www.primaonline.it",
    "site": "primaonline.it",
    "site_section": "https://www.primaonline.it",
    "site_categories": [
      "media",
      "advertising",
      "business",
      "marketing"
    ],
    "section_title": "Primaonline - Ultime notizie",
    "site_title": "Homepage - Primaonline",
    "title": "Otto italiani su 10 non distinguono notizie vere da fake news e si affidano ai canali meno credibili",
    "title_full": "Otto italiani su 10 non distinguono notizie vere da fake news e si affidano ai canali meno credibili",
    "published": "2025-06-26T13:24:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.primaonline.it/wp-content/uploads/2025/02/fake-news-social-sharing-1.jpg",
    "performance_score": 0,
    "domain_rank": 112163,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "312b87c11f015ac272bbfa51e8bb79ae1dda12e9",
  "url": "https://www.primaonline.it/2025/06/26/445251/otto-italiani-su-10-non-distinguono-notizie-vere-da-fake-news-e-si-affidano-ai-canali-meno-credibili",
  "ord_in_thread": 0,
  "author": "Roberto Borghi",
  "published": "2025-06-26T13:24:00.000+03:00",
  "title": "Otto italiani su 10 non distinguono notizie vere da fake news e si affidano ai canali meno credibili",
  "text": "Gli italiani credono nell’importanza dell’informazione, ma non riescono a orientarsi tra le molteplici fonti a disposizione. È quanto emerge dalla ricerca “ Senza filtri: l’informazione nell’epoca della disintermediazione tra opportunità e caos ”, promossa da INC – PR Agency content First , in occasione dei suoi 50 anni di attività, e realizzata da AstraRicerche su un campione rappresentativo della popolazione italiana (1.023 interviste, 18-70 anni).\nIl paradosso informativo: ci si informa dove si ha meno fiducia Il dato più sorprendente riguarda la discrepanza tra canali usati e percezione di affidabilità :\n8 italiani su 10 ammettono di fare fatica a capire se una notizia è vera o falsa. Il 42% ha condiviso almeno una volta notizie che si sono poi rivelate false. Eppure, social media e motori di ricerca – ritenuti poco affidabili – restano tra le fonti più utilizzate. La TV (70,8%) e i quotidiani (40,8%) sono invece considerati i più affidabili, ma vengono consultati meno rispetto a amici e conoscenti (61,6%) , social network (60%) e messaggistica privata (57,1%) .\nUn comportamento che riflette una “ dieta informativa ” guidata più dall’abitudine e dalla comodità che da una vera scelta consapevole.\n“Viviamo in un’epoca di informazione onnipresente ma fiducia intermittente. C’è un forte bisogno di affidabilità e competenza, non solo da parte dei giornalisti, ma anche di influencer, creator e comunicatori aziendali”, sottolinea Pasquale De Palma , Presidente e CEO di INC.\nUn popolo connesso ma disorientato La ricerca mostra un forte consumo di contenuti, ma anche una scarsa profondità di fruizione:\nIl 63,5% dedica meno di mezz’ora al giorno all’informazione. Solo il 13,4% si informa per un’ora o più. Il 59,5% si trova spesso a dubitare della veridicità delle notizie che legge. Nonostante ciò, il 41% considera “così così” la difficoltà di distinguere il vero dal falso : un segnale che il fenomeno della disinformazione potrebbe essere sottovalutato.\nLe fonti più credibili? Non sono influencer né politici Quando si parla di chi fornisce l’informazione, la fiducia va in ordine decrescente a:\nDivulgatori scientifici, ricercatori e docenti (45,7%) Giornalisti (41,7%) Istituzioni e politici (25,6%) Amici e conoscenti (29%) Influencer e youtuber (8,2%) La fiducia nei personaggi pubblici è bassa, mentre si nota un crescente apprezzamento per figure esperte e specializzate, anche non giornalistiche.\nIntelligenza Artificiale e personalizzazione: opportunità o minaccia? La presenza dell’ AI nel mondo dell’informazione genera più timori che speranze:\nIl 58,4% teme notizie false generate dall’Intelligenza Artificiale. Il 57% ritiene che l’AI possa ridurre la propensione a verificare le fonti. Solo il 37,9% la considera un aiuto. Anche la personalizzazione delle notizie online , pur nota al 70% degli italiani, è vista con sospetto: il 60% teme che rafforzi solo le opinioni preesistenti e limiti la varietà delle informazioni.\nServe più regolamentazione (anche per chi non è giornalista) Secondo il 62,3% degli intervistati, le regole deontologiche del giornalismo dovrebbero valere anche per chi comunica online , ma metà degli italiani pensa che nemmeno i giornalisti le rispettino pienamente.\nIl controllo sulle fake news? Deve essere indipendente e imparziale, non lasciato solo agli utenti o agli algoritmi delle piattaforme.\n“Non serve tornare a un passato elitario con pochi detentori dell’informazione, ma costruire un ecosistema dove libertà significhi anche qualità”, afferma Cosimo Finzi , direttore di AstraRicerche.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Social Issue",
    "Education"
  ],
  "topics": [
    "Social Issue->values",
    "Social Issue->social problem",
    "Social Issue->discrimination",
    "Education->educational grading",
    "Education->social learning",
    "Education->students"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.inc-comunicazione.it/",
    "https://www.inc-comunicazione.it",
    "https://inc-comunicazione.it/"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-26T15:10:20.706+03:00",
  "updated": "2025-06-26T12:13:02.000+00:00"
}