{
  "thread": {
    "uuid": "bdbdc3fb26e5e208594661090e665c9d14c8b790",
    "url": "https://www.cittadellaspezia.com/2025/06/26/troppa-maturita-fa-male-al-decoro-feste-post-esame-sotto-osservazione-al-costa-diplomati-dirottati-verso-unuscita-secondaria-605080",
    "site_full": "www.cittadellaspezia.com",
    "site": "cittadellaspezia.com",
    "site_section": "https://www.cittadellaspezia.com/attualita",
    "site_categories": [
      "media"
    ],
    "section_title": "Notizie di Attualità - Città della Spezia",
    "site_title": "Città della Spezia - Città della Spezia: tutte le ultime notizie di cronaca, politica, sport e dello Spezia calcio. Il giornale online di La Spezia e Provincia.",
    "title": "Troppa maturità fa male al decoro: feste post esame sotto osservazione. Al Costa diplomati dirottati verso un'uscita secondaria - Città della Spezia",
    "title_full": "Troppa maturità fa male al decoro: feste post esame sotto osservazione. Al Costa diplomati dirottati verso un'uscita secondaria - Città della Spezia",
    "published": "2025-06-26T15:02:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.cittadellaspezia.com/photogallery_new/images/2025/06/divieto-di-festeggiamenti-eccessivi-post-esame-di-maturita-469060.jpg",
    "performance_score": 0,
    "domain_rank": 191558,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "bdbdc3fb26e5e208594661090e665c9d14c8b790",
  "url": "https://www.cittadellaspezia.com/2025/06/26/troppa-maturita-fa-male-al-decoro-feste-post-esame-sotto-osservazione-al-costa-diplomati-dirottati-verso-unuscita-secondaria-605080",
  "ord_in_thread": 0,
  "author": "@deluca@cittadellaspezia.com",
  "published": "2025-06-26T15:02:00.000+03:00",
  "title": "Troppa maturità fa male al decoro: feste post esame sotto osservazione. Al Costa diplomati dirottati verso un'uscita secondaria - Città della Spezia",
  "text": "L’esame di maturità rappresenta la conclusione del ciclo di studi della scuola secondaria di secondo grado, traguardo che sicuramente merita di essere festeggiato, ma il problema si pone quando i festeggiamenti eccedono creando problemi di decoro e di quiete pubblica.\nE’ invece quanto sta succedendo in questi giorni all’uscita da scuola dei “maturi” che sono spesso attesi non solo da parenti ma anche da amici esagitati e festanti, armati non solo di bottiglie e coriandoli, ma talvolta anche di farina, uova e chi più ne ha ne metta, disturbando i malcapitati passanti che rischiano di essere travolti da questo esagerato entusiasmo o di finire gambe all’aria a causa di liquidi e liquami che restano a terra dopo i festeggiamenti.\nAllertata da questa situazione già verificatasi negli scorsi anni, la Polizia locale ha inviato presso gli istituti cittadini ispettori della Polizia ambientale per sollecitare festeggiamenti più sobri, ma purtroppo verba volant e la situazione non è migliorata, tanto che il liceo classico Costa, il cui ingresso dà direttamente sul salotto buono della città, non avendo cortili come altri istituti, ha dirottato ad una uscita secondaria i freschi diplomati.\n“La soluzione – afferma la Direttrice dei servizi generali e amministrativi, Antonella Cigni – è stata presa in concerto con il dirigente considerato l’ubicazione penalizzante dell’istituto direttamente sulla piazza e che gli inviti, con tanto di circolare, a festeggiamenti più morigerati non sono andati a buon fine”.\nLa presenza di qualche agente della Locale con il rischio di relative sanzioni sembra al momento essere l’unica soluzione affinché i festeggiamenti di tutti i maturandi avvengano nel rispetto delle regole e della sicurezza, evitando eccessi che nulla hanno a che vedere con l’importante traguardo educativo.\nPiergiorgio Baudinelli\nPiù informazioni\nleggi anche\nMaturità 2025\nL’indignazione ai tempi dei social, il rispetto e la crisi del ’29: le scelte dei maturandi spezzini al bivio tra università e lavoro\nImpegnati circa 1.500 studenti spezzini",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Education",
    "Social Issue",
    "Politics"
  ],
  "topics": [
    "Education->educational testing and examinations",
    "Education->educational grading",
    "Education->upper secondary education",
    "Social Issue->social condition",
    "Social Issue->teenagers",
    "Politics->cultural policies",
    "Politics->civil rights",
    "Politics->education policy"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-26T15:40:33.906+03:00",
  "updated": "2025-06-26T12:46:23.000+00:00"
}