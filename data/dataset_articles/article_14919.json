{
  "thread": {
    "uuid": "1bf7cb469f7da57571af555be514f481eeafdbd2",
    "url": "https://www.lettera43.it/montaruli-ennesima-polemica-destra-libri-scuola",
    "site_full": "www.lettera43.it",
    "site": "lettera43.it",
    "site_section": "https://www.zazoom.it/",
    "site_categories": [
      "media",
      "law_government_and_politics",
      "politics"
    ],
    "section_title": "Zazoom Social News - Ultime News",
    "site_title": "Lettera43 - Giornale on line, notizie e approfondimenti di politica, economia",
    "title": "Montaruli e l'ennesima polemica della destra sui libri di scuola: le pillole del giorno - Lettera43",
    "title_full": "Montaruli e l'ennesima polemica della destra sui libri di scuola: le pillole del giorno - Lettera43",
    "published": "2025-06-26T15:24:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lettera43.it/wp-content/uploads/2025/06/Montaruli-e-lennesima-polemica-della-destra-sui-libri-di-scuola-le-pillole-del-giorno-1.jpg",
    "performance_score": 0,
    "domain_rank": 48631,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "1bf7cb469f7da57571af555be514f481eeafdbd2",
  "url": "https://www.lettera43.it/montaruli-ennesima-polemica-destra-libri-scuola",
  "ord_in_thread": 0,
  "author": "Luca Di Carmine",
  "published": "2025-06-26T15:24:00.000+03:00",
  "title": "Montaruli e l'ennesima polemica della destra sui libri di scuola: le pillole del giorno - Lettera43",
  "text": "Montaruli e l’ennesima polemica della destra sui libri di scuola: le pillole del giorno\nI meloniani capeggiati dalla vicecapogruppo alla Camera se la prendono con un manuale di storia per le superiori che bolla la premier e Fratelli d'Italia come fascisti. Cosa farà Valditara? C'è un precedente su Salvini... Intanto a Napoli il traffico va in tilt per i palinsesti Rai. Mentre l'irrefrenabile Casellati... Le chicche di L43.\nNonostante la scuola sia finita – tranne per i maturandi alle prese con gli orali – dai banchi vuoti e dalle aule deserte ecco levarsi puntuale la solita polemica estiva. Tutta colpa di un libro, per l’esattezza un manuale di storia per le superiori edito da Laterza, che ha acceso gli animi di destra e in particolare quelli di Augusta Montaruli, la vicecapogruppo di Fratelli d’Italia alla Camera che faceva “bau bau” nei talk show nonché ex sottosegretaria dimessasi dopo la condanna per peculato nella vicenda della cosiddetta “rimborsopoli” piemontese. Trame del tempo, questo il titolo, bollerebbe Giorgia Meloni e il suo partito come fascisti responsabili di «leggi liberticide» e «deportazioni». Montaruli, dopo aver letto la notizia sul Giornale, non ha perso tempo e ha depositato un’interrogazione al ministero dell’Istruzione per scongiurare l’adozione nelle scuole e per individuare addirittura gli istituti dove viene usato.\n«I testi faziosi non sono ammissibili, a maggior ragione nella scuola pubblica. Forme di denigrazione totale e falsità nei confronti del nostro partito e in particolare di Giorgia Meloni sono inaccettabili e nulla c’entra con la libertà di espressione», ha tuonato la pasionaria della Fiamma. Lanciando l’allarme sul «tentativo di manipolare la verità e la storia al servizio di un’ideologia di sinistra». Ma quali sono le «pagine vergognose» cui fa riferimento Montaruli? Sempre citando il Giornale, nel manuale si legge: «Arrivato al potere per la prima volta un secolo dopo la marcia su Roma e 77 anni dopo la Liberazione dal fascismo, il partito che ne ha raccolto l’eredità e che continua ad avere una stretta relazione con la sua “base” dichiaratamente fascista… – come dimostra anche l’inchiesta di Fanpage… – si distingue nell’attuazione di misure dichiaratamente liberticide». Vedremo come il ministro Giuseppe Valditara gestirà la faccenda. L’ennesima. La destra infatti non è nuova a queste crociate scolastiche. A gennaio il manuale di lingua inglese Steps into Social Studies edito da Zanichelli venne ritirato e corretto per le critiche alle politiche migratorie di Matteo Salvini ai tempi in cui era al Viminale. Di una cosa possiamo dirci certi: sicuramente Montaruli preferirebbe, come Ignazio La Russa e Arianna Meloni, che sui banchi degli studenti arrivasse Perché l’Italia è di destra scritto da Italo Bocchino.\nRai a Napoli, traffico in tilt\nLa Rai, con i palinsesti in programma venerdì 27 giugno a Napoli, inguaia gli automobilisti partenopei. In una città dove il traffico è da sempre caotico, il sindaco Gaetano Manfredi ha diramato annunci dedicati ai problemi che avrà Fuorigrotta: l’ordinanza dirigenziale (addirittura) specifica che «è istituito, per consentire lo svolgimento dell’evento relativo ai palinsesti Rai denominato “Un racconto infinito. Presentazione dell’offerta 2025/2026”, il dispositivo di circolazione articolato come di seguito. Per tutto il tratto di via Guglielmo Marconi e di largo Barsanti e Matteucci, dalle ore 4 del 27 giugno alle ore 1 del 28 giugno 2025 e comunque fino a cessate esigenze: 1. Divieto di transito veicolare, a eccezione dei mezzi di soccorso, delle forze dell’ordine, di Protezione civile, dei titolari di varchi carrai autorizzati, dei veicoli degli enti erogatori di pubblici servizi nell’espletamento delle attività di loro competenza in emergenza, nonché dei veicoli adibiti al trasporto dei partecipanti all’evento in oggetto e degli operatori tecnici. 2. Divieto di sosta ambo i lati delle sedi stradali interessate, a eccezione delle aree di sosta riservate, in occasione dell’evento, agli autobus in largo Barsanti e Matteucci, e delle aree di sosta riservate ai veicoli della delegazione nell’area antistante l’accesso all’auditorium Rai, con conseguente sospensione delle aree riservate alla sosta a pagamento (strisce blu), ambo i lati delle sedi stradali».\nMarzullo non fa vendere i sonniferi\nAlla Rai si scherza sul “ridimensionamento” di Gigi Marzullo, il pensionato che continua a condurre trasmissioni notturne (e non solo) nel piccolo schermo. C’è chi sostiene, sorridendo, che contro Marzullo «si sarebbero schierate le industrie farmaceutiche, che per colpa di Marzullo non vendono sonniferi». Altri affermano che «non essendo stata più scelta come presidente l’aspirante Simona Agnes, tutti quelli di Avellino e dintorni (il padre Biagio, storico direttore generale della Rai, era originario di quelle parti, così come Marzullo, ndr) perderanno i loro programmi». E poi ci sono coloro che fanno circolare ad arte le voci di un interessamento di Urbano Cairo per portare a La7 Marzullo, «ma sono degli inventori di bufale campane», dicono a Saxa Rubra.\nPapa Leone pronto per l’Infiorata\nSi avvicina la fuga di papa Leone XIV da Roma: tutto è già pronto per accogliere il pontefice a Castel Gandolfo, per un mese di riposto, lontano dal caos e dal caldo della Capitale. Ma il papa americano ha una serie di eventi da seguire, nel territorio che ben conosce: a cominciare dal 6 luglio, giorno della grande “Infiorata” di Genazzano, una manifestazione che unisce religione, arte, storia e tradizione popolare. Ogni anno, nella prima domenica di luglio, migliaia di visitatori accorrono per ammirare la creazione di spettacolari tappeti floreali, riconosciuta anche dal Guinness dei Primati per il tappeto di fiori più grande al mondo. Disegni, figure, scritte e sfondi composti esclusivamente da fiori percorrono le vie del piccolo paese al confine con Frosinone che conta circa 6 mila abitanti, e che attira da sempre gli americani. Pure il papa. La tradizione è partita nel 1625, quando a Roma, davanti alla basilica di San Pietro, si fece la primissima infiorata. A crearla furono Benedetto Drei, allora responsabile della Floreria Vaticana, e suo figlio Pietro, durante il pontificato di Urbano VIII, ma fu poi l’influenza di Gian Lorenzo Bernini, grande protagonista delle feste barocche, a far si che questa forma d’arte si diffondesse dai giardini vaticani fino ai Castelli Romani e oltre. Da allora questa manifestazione non ha mai visto la fine: ogni anno, in concomitanza con la “Festa del Sacro Cuore”, prende forma la tradizionale Infiorata e la Processione in cui vengono rievocati episodi e personaggi del Vecchio e Nuovo Testamento. I disegni sono pronti per essere composti nella notte di sabato 5 luglio fino all’alba di domenica quando i rioni, suddivisi in 25 gruppi, parteciperanno alla posa dei petali.\nL’irrefrenabile Casellati\nCon un caldo africano, a Roma è stata celebrata la festa di Formiche. Con l’irrefrenabile ministra Maria Elisabetta Alberti Casellati, classe 1946, che ha sfidato l’afa per raggiungere Paolo Messa. Le tante scale da salire per raggiungere la Terrazza Caffarelli hanno messo a dura prova il fisico di numerosi invitati.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Politics",
    "Social Issue",
    "Education"
  ],
  "topics": [
    "Politics->political parties and movements",
    "Politics->political dissent",
    "Politics->education policy",
    "Social Issue->social problem",
    "Social Issue->social services",
    "Social Issue->social condition",
    "Education->curriculum",
    "Education->school",
    "Education->students"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-26T15:56:34.575+03:00",
  "updated": "2025-06-26T12:59:48.000+00:00"
}