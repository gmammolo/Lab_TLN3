{
  "thread": {
    "uuid": "8ae53894c7b01c8c8c405a0e955fb303d19aec9d",
    "url": "https://www.notizie.it/universit-baccarini-fiaip-su-affitti-studenti-servono-canoni-sostenibili-e-agevolazioni-fiscali",
    "site_full": "www.notizie.it",
    "site": "notizie.it",
    "site_section": "https://www.notizie.it",
    "site_categories": [
      "tech"
    ],
    "section_title": "Notizie in tempo reale dall&#039;Italia e dall&#039;estero",
    "title": "Università, Baccarini (Fiaip): \"Su affitti studenti servono canoni sostenibili e agevolazioni fiscali\"",
    "title_full": "Università, Baccarini (Fiaip): \"Su affitti studenti servono canoni sostenibili e agevolazioni fiscali\"",
    "published": "2024-12-05T16:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 42772,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "8ae53894c7b01c8c8c405a0e955fb303d19aec9d",
  "url": "https://www.notizie.it/universit-baccarini-fiaip-su-affitti-studenti-servono-canoni-sostenibili-e-agevolazioni-fiscali",
  "ord_in_thread": 0,
  "parent_url": null,
  "author": "Adnkronos",
  "published": "2024-12-05T16:00:00.000+02:00",
  "title": "Università, Baccarini (Fiaip): \"Su affitti studenti servono canoni sostenibili e agevolazioni fiscali\"",
  "text": "Roma, 5 dic. – (Adnkronos) – “Le due proposte di Fiaip sono finalizzate da una parte ad aumentare l'offerta abitativa, soprattutto per gli studenti universitari, e dall'altra a rendere i canoni d'affitto più sostenibili per gli studenti. La prima proposta comporta l'esenzione dell'Imu a favore dei proprietari che stipulano contratti d’affitto di natura transitoria (da 6 a 36 mesi) con studenti universitari. La seconda riguarda gli inquilini, gli studenti stessi, e prevede la detrazione fiscale sul 30% del canone annuo di locazione, oggi al 19%, su un massimo di 6000 euro – e non di 2633 euro – con un risparmio mensile di 150 euro contro i 40 attuali”. Lo spiega Gian Battista Baccarini, presidente nazionale Federazione italiana agenti immobiliari professionali – Fiaip, a margine della conferenza stampa “Affitti studenti: strategie e proposte per far fronte all’emergenza abitativa”, organizzata da Fiaip e Solo Affitti per discutere dell’ingravescente situazione che riguarda gli studenti universitari fuori sede e l’impennata del costo degli affitti.\n“Questo sicuramente comporterebbe un sollievo per gli studenti stessi, nei limiti reddituali degli stessi genitori, oltre che un beneficio per la comunità ed il mercato e per chi vi opera professionalmente – sottolinea Baccarini – Proponiamo la creazione di un ministero della Casa e delle politiche abitative, per avere una cabina di regia a livello nazionale che eviti la dispersione di funzioni e competenze tra quattro Ministeri e crei una strategia nazionale sulle città in sinergia reale tra pubblico e privato. Così facendo si possono mettere in atto piani strutturali di edilizia residenziale, sia pubbliche che sociale, e incentivi fiscali di natura tecnica, urbanistici e soprattutto di natura legale, rendendo quindi le locazioni più sicure”.\n“Più che di emergenza abitativa ci piace parlare di priorità. Se questa è una priorità per il nostro Paese – conclude – è chiaro che deve essere messa tra le prime azioni da attuare, con un ministero o una cabina di regia che consenta di mettere in atto delle azioni sia dal punto di vista del pubblico, ma anche, come dicevamo, con l'ausilio del privato, che oramai è necessario”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Education",
    "Social Issue"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Gian Battista Baccarini",
        "sentiment": "none"
      }
    ],
    "organizations": [
      {
        "name": "Adnkronos",
        "sentiment": "negative"
      },
      {
        "name": "Federazione italiana agenti immobiliari professionali",
        "sentiment": "none"
      },
      {
        "name": "Solo Affitti",
        "sentiment": "none"
      },
      {
        "name": "Fiaip",
        "sentiment": "none"
      }
    ],
    "locations": [
      {
        "name": "Roma",
        "sentiment": "none"
      },
      {
        "name": "Fiaip",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T00:32:26.654+02:00",
  "updated": "2024-12-06T00:32:26.654+02:00"
}