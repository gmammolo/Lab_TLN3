{
  "thread": {
    "uuid": "a6cf9d87d948283c2ea11e1a66f91a0f64e8acfc",
    "url": "https://www.notizie.it/universit-insieme-siamo-migliori-piattaforma-roma-tor-vergata-per-alloggio-e-condivisione-2",
    "site_full": "www.notizie.it",
    "site": "notizie.it",
    "site_section": "https://www.notizie.it",
    "site_categories": [
      "tech"
    ],
    "section_title": "Notizie in tempo reale dall&#039;Italia e dall&#039;estero",
    "title": "Università, 'Insieme siamo migliori': piattaforma Roma Tor Vergata per alloggio e condivisione",
    "title_full": "Università, 'Insieme siamo migliori': piattaforma Roma Tor Vergata per alloggio e condivisione",
    "published": "2024-12-05T14:45:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 42772,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a6cf9d87d948283c2ea11e1a66f91a0f64e8acfc",
  "url": "https://www.notizie.it/universit-insieme-siamo-migliori-piattaforma-roma-tor-vergata-per-alloggio-e-condivisione-2",
  "ord_in_thread": 0,
  "parent_url": null,
  "author": "Adnkronos",
  "published": "2024-12-05T14:45:00.000+02:00",
  "title": "Università, 'Insieme siamo migliori': piattaforma Roma Tor Vergata per alloggio e condivisione",
  "text": "Roma, 5 dic. (Adnkronos/Labitalia) – Roma Tor Vergata lancia il progetto innovativo 'Insieme Siamo Migliori/Together We Are Better', nato da un’idea e dalla collaborazione tra Rosaria Alvaro, prorettrice alle politiche di innovazione sociale, Vito Introna, delegato all’orientamento, Bianca Sulpasso, delegata all’Internazionalizzazione e Domenico Genovese, dirigente di ricerca e terza missione e di gestione del personale e sistemi operativi di gestione di Roma Tor Vergata. Il progetto si pone l’obiettivo di creare un ponte tra studentesse e studenti universitari in cerca di alloggio e cittadini disposti ad affittare stanze a costi calmierati, con un approccio fondato sulla solidarietà, la condivisione e il dialogo tra generazioni.\nIl progetto si distingue per il suo approccio intergenerazionale e inclusivo. Studentesse e studenti, italiani e internazionali, possono trovare alloggio a prezzi sostenibili, vivendo in un ambiente familiare che favorisce il confronto e la crescita personale. Allo stesso tempo, le famiglie, le coppie o gli anziani che ospitano possono beneficiare di un contributo economico e di un supporto pratico per le attività quotidiane. Gli studenti possono offrire aiuto in diversi ambiti, come la compagnia, la spesa, il sostegno scolastico per i figli o l’assistenza nell’uso delle nuove tecnologie per le persone anziane.\n'Insieme Siamo Migliori' non si limita a rispondere a una necessità abitativa, ma mira a creare un modello di comunità basato sulla solidarietà e sulla condivisione. Rafforza il legame tra l’Università e il territorio, dimostrando che l’Ateneo è un punto di riferimento per il benessere collettivo e lo sviluppo sociale. In un contesto di crescenti difficoltà economiche e sociali, l’iniziativa promuove una cultura di collaborazione e inclusione.\nIl programma si articola attraverso una piattaforma digitale dedicata, dove studenti e cittadini possono registrarsi per inserire le proprie informazioni, esigenze e disponibilità. Un avanzato algoritmo di matching elabora i dati per proporre abbinamenti ottimali, garantendo compatibilità tra le esigenze di chi cerca e di chi offre. Il progetto è supervisionato da un team dell’Università che monitora gli incontri e le convivenze, assicurandosi che tutto proceda nel migliore dei modi.\nGli studenti interessati possono registrarsi sulla piattaforma, indicando le informazioni personali e i servizi che sono disposti a offrire. Analogamente, i cittadini con uno spazio libero in casa possono accedere al sistema per descrivere le proprie necessità e disponibilità. La piattaforma, semplice e intuitiva, garantisce trasparenza in ogni fase del processo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Education",
    "Social Issue"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Domenico Genovese",
        "sentiment": "none"
      },
      {
        "name": "Bianca Sulpasso",
        "sentiment": "none"
      },
      {
        "name": "Vito Introna",
        "sentiment": "none"
      }
    ],
    "organizations": [],
    "locations": [
      {
        "name": "Roma Tor Vergata",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T00:33:42.059+02:00",
  "updated": "2024-12-06T00:33:42.059+02:00"
}