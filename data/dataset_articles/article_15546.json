{
  "thread": {
    "uuid": "4c8192f11a224f22cbf87552b3976ac00c2cb9ea",
    "url": "https://naciodigital.cat/manresa/societat/crear-comunitat-entorn-apat-menjador-social-comunitari-manresa-supera-estrena_2062573_102.html",
    "site_full": "naciodigital.cat",
    "site": "naciodigital.cat",
    "site_section": "https://naciodigital.cat/manresa",
    "site_categories": [
      "top_news_es",
      "top_news"
    ],
    "section_title": "Nació Digital Manresa | Manresa Info: notícies i actualitat d&#039;última hora del Bages",
    "title": "Crear comunitat a l'entorn d'un àpat: el Menjador Social i Comunitari de Manresa supera l'estrena",
    "title_full": "Crear comunitat a l'entorn d'un àpat: el Menjador Social i Comunitari de Manresa supera l'estrena",
    "published": "2024-12-05T20:14:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://naciodigital.cat/manresa/uploads/s1/20/63/39/68/20241205-142003_31_1148x644.jpeg",
    "performance_score": 0,
    "domain_rank": 42732,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4c8192f11a224f22cbf87552b3976ac00c2cb9ea",
  "url": "https://naciodigital.cat/manresa/societat/crear-comunitat-entorn-apat-menjador-social-comunitari-manresa-supera-estrena_2062573_102.html",
  "ord_in_thread": 0,
  "parent_url": null,
  "author": "Manresa",
  "published": "2024-12-05T20:14:00.000+02:00",
  "title": "Crear comunitat a l'entorn d'un àpat: el Menjador Social i Comunitari de Manresa supera l'estrena",
  "text": "Crema de carabassa amb pera caramelitzada, de primer, i minestra de cigrons, espinacs, arròs \"i altres verduretes\", de segon. Després hi haurà postre i entremig pa i beguda, \"generalment aigua, però també hem servit vi quan ens n'han demanat i n'hem tingut\". El Menjador Social Comunitari funciona des del passat 13 d'octubre i ofereix dinar els dies laborables de dilluns a divendres d'1 a 3 del migdia. És el darrer projecte que s'ha engegat des de l'Ateneu Popular la Sèquia a la Casa Amigant de Manresa.\nEn aquest mes i mig, el Menjador ha tingut dies amb quaranta comensals i altres amb només cinc. \"De mitjana surten una quinzena d'àpats diaris\", compta en Saül, cuiner i un dels impulsors del projecte. Per preparar-los, l'Ateneu compta amb una cuina molt àmplia i ben equipada amb estris, mobiliari i electrodomèstics indústrials donats o comprats en liquidacions de negoci. A la sala central de la Casa Amigant, la primera que es troba arribant des de la plaça Major, hi ha una taula llarga, de punta a punta, parada a punt per als dinars.\nLa base del menú que es prepara a diari és vegana, però dos dies a la setmana també se serveix carn. No són dos dies concrets, els programen en base a les reserves que reben. \"Fem una dieta nutritiva i equilibrada amb cuina de reaprofitament, amb productes de fora del circuit comercial, que ens porten persones del seu hort o, també, que arriba, per exemple, de MengemBages\", explica, \"per tant ens movem sobretot en dos eixos: proximitat i temporada\".\nAccessible per crear comunitat\nEl Menjador Social i Comunitari de l'Ateneu la Séquia és obert a tothom: \"vol tenir funció social, però sobretot comunitària\". Només cal fer reserva prèvia al telèfon 722 44 37 56, \"encara que sigui el mateix matí abans de les 11\". El preu és de 5 euros o de 8 euros, \"segons quina sigui la disponibilitat de qui vingui a dinar\", explica l'Eyder, dinamitzadora del Menjador. \"Amb un preu es cobreixen les despeses bàsiques i amb l'altre es treballa amb la visió a cobrir necessitats futures\", aclareix.\nHi ha una tercera modalitat amb la qual l'àpat només costa 1 euro. En aquest cas, el comensal també fa de voluntari, i ho pot fer de quatre maneres diferents: anant a buscar productes, ajudant a la cuina, ajudant en la neteja després dels dinars o ajudant a l'hora de preparar conserves. \"Seria ideal que a la llarga el projecte funcionés només amb voluntaris i que el Menjador fos una entrada a la militància\", pronostica l'Eyder.\nEl Menjador treballa amb la voluntat que el perfil dels comensals sigui variat i intergeneracional, si bé en aquestes primeres setmanes qui més l'ha fet servir és la gent pròxima als col·lectius que aplega l'Ateneu. \"La idea és crear comunitat amb el barri: gent que viu sola, persones vulnerables o que no tenen infraestructura per cuinar a casa, joves que s'independentitzen, persones conscienciades...\". Només hi ha un únic requisit: \"la primera vegada que venen a dinar han de signar conforme saben que això no és un restaurant, sinó un menjador comunitari sense ànim de lucre\", aclareix en Saül.\nObrir noves portes\nUn cop superada l'estrena, el Menjador es vol donar a conèixer a l'entorn. Recentment ha tingut una primera trobada amb Càritas, \"que ens ha fet una sèrie de consultes que respondrem\". També s'ha fet un primer apropament a Serveis Socials, per a la part de qui tingui necessitats econòmiques, \"però sobretot per a qui no tingui xarxa\", i també volen acostar-se al CAP, per la seva funció comunitària perquè aquelles persones que se senten soles sàpiguen que existeix el Menjador.\nA banda, tenen previstes més accions directes com encartellar o fer octavetes per adreçar a les bústies del Barri Antic. \"No hi ha límit de capacitat, mentre ho sapiguem abans: si cal doblar torns, els doblarem\", somriu en Saül.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Social Issue",
    "Education",
    "Politics"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T00:12:58.793+02:00",
  "updated": "2024-12-06T00:12:58.793+02:00"
}