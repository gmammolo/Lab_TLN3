{
  "thread": {
    "uuid": "b2da097164a9f64505131e5e28881307031731db",
    "url": "https://www.padovaoggi.it/attualita/donna-sport-francesca-tarantello-padova-6-dicembre-2024.html",
    "site_full": "www.padovaoggi.it",
    "site": "padovaoggi.it",
    "site_section": "https://www.padovaoggi.it//rss/",
    "site_categories": [
      "media",
      "top_news_it",
      "top_news"
    ],
    "section_title": "PadovaOggi",
    "title": "La padovana Francesca Tarantello sul podio di “Donna Sport - L’atleta più brava a scuola”",
    "title_full": "La padovana Francesca Tarantello sul podio di “Donna Sport - L’atleta più brava a scuola”",
    "published": "2024-12-06T00:01:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.padovaoggi.it/~media/horizontal-hi/59692379747525/tarantello-e-mapelli.jpg",
    "performance_score": 0,
    "domain_rank": 94050,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b2da097164a9f64505131e5e28881307031731db",
  "url": "https://www.padovaoggi.it/attualita/donna-sport-francesca-tarantello-padova-6-dicembre-2024.html",
  "ord_in_thread": 0,
  "parent_url": null,
  "author": "G.F.P.",
  "published": "2024-12-06T00:01:00.000+02:00",
  "title": "La padovana Francesca Tarantello sul podio di “Donna Sport - L’atleta più brava a scuola”",
  "text": "[Attualità](/attualita/)\nLa padovana Francesca Tarantello sul podio di “Donna Sport - L’atleta più brava a scuola”\nGiovani donne protagoniste nello sport e nella scuola: sono sei le vincitrici del concorso Donna Sport, giunto alla settima edizione\nLa triatleta paralimpica padovana Francesca Tarantello si aggiudica il secondo posto della settima edizione del concorso “Donna Sport - L’atleta più brava a scuola”.\nDonna Sport - L'atleta più brava a scuola\nGiovani donne protagoniste nello sport e nella scuola: sono sei le vincitrici del concorso Donna Sport, giunto alla settima edizione, ideato dal Gruppo Bracco per sostenere e valorizzare le giovani atlete che al successo sportivo abbinano i meriti scolastici. Le vincitrici sono equamente distribuite nelle due categorie di atlete normodotate e paratlete. Quest’anno si sono iscritte al concorso 361 ragazze che praticano una disciplina sportiva a livello agonistico tra quelle federate in ambito Coni e Cip e che nell’anno scolastico 2023/2024 hanno raggiunti ottimi risultati nello studio. L’età media delle partecipanti è di 16 anni e nella maggior parte dei casi frequentano il liceo scientifico. In generale, il 50,4% è maggiorenne e il 49,6% minorenne. Sono dieci le macroaree delle discipline sportive rappresentate in questa settima edizione: atletica, nuoto, danza, canottaggio, triathlon, pattinaggio artistico a rotelle, taekwondo, equitazione, ginnastica artistica, ginnastica ritmica. Le città maggiormente rappresentate sono Roma, Milano e Torino, ma la “mappa” delle partecipazioni vede in buona posizione anche città del Centro e del Sud, come Varese, Vicenza, Bologna, Catania, Firenze, Cagliari, Cosenza.\nGruppo Bracco\nAfferma Diana Bracco, presidente e amministratore delegato del Gruppo Bracco: «Il costante aumento delle partecipanti al nostro concorso ci riempie di orgoglio. Quest’anno ci sono giunte ben 361 candidature di atlete e paratlete di 55 discipline sportive diverse, con una media scolastica dell’8,5. Sapere che ci sono così tante ragazze così brave, con profili davvero ammirevoli per impegno nello sport, nello studio, nel volontariato, ci restituisce una fotografia dell’Italia migliore, che rovescia la prospettiva tradizionale di un mondo giovanile preda esclusivamente al disagio e alla mancanza di ideali. Sono assolutamente convinta che la passione sportiva aiuti tanti ragazzi e ragazze nella vita, e in particolare credo fermamente nella missione educativa dello sport come un antidoto alla violenza»\nLa cerimonia\nLa cerimonia di premiazione, moderata dal giornalista di Radio RAI Filippo Grassia, si è svolta il 5 dicembre nel Teatrino di Palazzo Visconti a Milano, alla presenza di rappresentanti istituzionali e testimonial di sport e di vita: Federica Picchi, Sottosegretario con delega allo sport, Regione Lombardia, Claudia Giordani, Vicepresidente CONI, Sabrina Gandolfi, giornalista Rai Sport Milano, Caterina Banti, velista olimpica e Simone Barlaam, nuotatore paralimpico.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Education"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T03:52:44.620+02:00",
  "updated": "2024-12-06T03:52:44.620+02:00"
}