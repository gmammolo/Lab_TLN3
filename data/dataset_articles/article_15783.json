{
  "thread": {
    "uuid": "2beda92a0eb45d6d9fac9a5803f4e1c3557f27dd",
    "url": "https://metronews.it/2024/12/05/sport-barlaam-connubio-con-studio-e-molto-importante-e-paga",
    "site_full": "metronews.it",
    "site": "metronews.it",
    "site_section": "https://www.metronews.it",
    "site_categories": [],
    "section_title": "Metro News: le ultime notizie dal tuo quotidiano online",
    "title": "Sport, Barlaam: “Connubio con studio è molto importante e paga”",
    "title_full": "Sport, Barlaam: “Connubio con studio è molto importante e paga”",
    "published": "2024-12-05T20:03:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 143363,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2beda92a0eb45d6d9fac9a5803f4e1c3557f27dd",
  "url": "https://metronews.it/2024/12/05/sport-barlaam-connubio-con-studio-e-molto-importante-e-paga",
  "ord_in_thread": 0,
  "parent_url": null,
  "author": "Di Redazione Metronews",
  "published": "2024-12-05T20:03:00.000+02:00",
  "title": "Sport, Barlaam: “Connubio con studio è molto importante e paga”",
  "text": "Milano, 5 dic. (Adnkronos) – “Lo sport insegna un metodo che nello studio paga tanto. A me ha aiutato specialmente alle superiori: quando ho iniziato a prendere lo sport più seriamente, i miei voti sono migliorati e il mio rendimento scolastico ne ha giovato. Quindi è un connubio molto importante quello tra sport e studio”. Lo dichiara l’atleta paralimpico, vincitore di tre ori nel nuoto a Parigi, Simone Barlaam, che questa sera a Milano ha partecipato alla premiazione della settima edizione del concorso ‘Donna Sport – L’atleta più brava a scuola’, promosso dal Gruppo Bracco e patrocinato da Coni e Comitato Italiano Paralimpico.\nAffiancare sport e studio però “non è facile, perché lo sport prende gran parte della quotidianità di uno sportivo, praticamente come un lavoro a tempo pieno”. Per questo – osserva Barlaam “fa tanto onore a uno sportivo riuscire a distinguersi e a sfruttare l’organizzazione dello sport nella quotidianità e nello studio. Ed è una cosa che paga”.\nPer i giovani atleti che studiano “il supporto di aziende come il Gruppo Bracco è importantissimo. Fare molti sport in Italia è complicato, specialmente quando si è più giovani” e sono necessarie “attrezzature molto costose”. Per questo è prezioso “avere delle aziende così che sostengono i giovani per permettere loro di esprimersi nel modo migliore nello sport”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Education"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T03:55:53.645+02:00",
  "updated": "2024-12-06T03:55:53.645+02:00"
}