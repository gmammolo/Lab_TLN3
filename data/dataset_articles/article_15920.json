{
  "thread": {
    "uuid": "66ceef228c3a5af2e995735c4eb28ae9317cc5dc",
    "url": "https://www.cisl.it/notizie/dai-territori/dai-territori-lazio/lazio-contrasto-alla-violenza-di-genere-nel-2025-percorso-formativo-di-ebit-lente-bilaterale-del-commercio-istituito-e-gestito-dai-sindacati-di-categoria-filcams-cgil-fisascat-cisl-uiltucs-con",
    "site_full": "www.cisl.it",
    "site": "cisl.it",
    "site_section": "https://www.cisl.it",
    "site_categories": [],
    "section_title": "CISL | Confederazione Italiana Sindacati Lavoratori",
    "title": "Lazio. Contrasto alla violenza di genere, nel 2025 percorso formativo di EBIT, l’Ente bilaterale del Commercio istituito e gestito dai sindacati di categoria Filcams Cgil, Fisascat Cisl, Uiltucs, Confcommercio",
    "title_full": "Lazio. Contrasto alla violenza di genere, nel 2025 percorso formativo di EBIT, l’Ente bilaterale del Commercio istituito e gestito dai sindacati di categoria Filcams Cgil, Fisascat Cisl, Uiltucs, Confcommercio",
    "published": "2024-12-05T18:30:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 99707,
    "domain_rank_updated": "2024-12-02T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "66ceef228c3a5af2e995735c4eb28ae9317cc5dc",
  "url": "https://www.cisl.it/notizie/dai-territori/dai-territori-lazio/lazio-contrasto-alla-violenza-di-genere-nel-2025-percorso-formativo-di-ebit-lente-bilaterale-del-commercio-istituito-e-gestito-dai-sindacati-di-categoria-filcams-cgil-fisascat-cisl-uiltucs-con",
  "ord_in_thread": 0,
  "parent_url": null,
  "author": "Fulvia Lupi",
  "published": "2024-12-05T18:30:00.000+02:00",
  "title": "Lazio. Contrasto alla violenza di genere, nel 2025 percorso formativo di EBIT, l’Ente bilaterale del Commercio istituito e gestito dai sindacati di categoria Filcams Cgil, Fisascat Cisl, Uiltucs, Confcommercio",
  "text": "Obiettivo dei Corsi è imparare a individuare episodi avvenuti sia tra le mura domestiche che sui luoghi di lavoro, garantendo così assistenza alle vittime\nNel 2025 il catalogo formativo di Ebit Lazio, l’Ente bilaterale del Commercio istituito e gestito dai sindacati di categoria Filcams Cgil, Fisascat Cisl, Uiltucs e da Confcommercio, si arricchirà di un nuovo percorso di formazione interamente dedicato al contrasto alle violenze di genere. L’iniziativa è stata presentata questa mattina a Roma, presso la Sala del Carroccio in Campidoglio, alla presenza di Guido Lazzarelli e Vittorio Pezzotti, presidente e vicepresidente Ebit Lazio, Simona Petrozzi, presidente Terziario Donna Confcommercio Roma, Romolo Guasco, direttore Confcommercio Roma, Alessandra Pelliccia, segretaria generale Filcams Cgil Roma e Lazio, Giulia Falcucci componente Segreteria Fisascat Cisl Roma e Lazio in sostituzione di Stefano Diociaiuti, Alessandro Maria Contucci e Roberta Valenti, rispettivamente segretario generale e componente di segreteria Uiltucs di Roma e Lazio, come parti socie di Ebit Lazio, e Svetlana Celli, presidente\ndell’Assemblea Capitolina. Il progetto è nato grazie all’impegno di Terziario Donna Confcommercio Roma.\n“Il Corso – ha spiegato Guido Lazzarelli – ha come obiettivo imparare a individuare episodi avvenuti sia tra le mura domestiche che sui luoghi di lavoro e garantire così assistenza alle vittime. Si rivolge ad una vasta platea, incluse le figure apicali delle aziende del terziario”. “Ogni anno – ha proseguito Lazzarelli – il nostro Ente, grazie alla collaborazione con enti formatori accreditati alla Regione Lazio, offre numerosi corsi di formazione sui temi più disparati: dall’informatica alla sicurezza, dalle lingue al management. Dal 2025 si potenzierà con questo nuovo percorso sul contrasto alla violenza di genere che ci inorgoglisce particolarmente perché affronta un tema purtroppo attuale: i luoghi di lavoro rappresentano sia un ambiente a rischio-violenza che un contesto nel quale è possibile individuare campanelli d’allarme delle vittime di violenze subite in ambito domestico”, ha concluso il presidente dell’Ente. “Non dobbiamo abbassare la guardia, ma\ndiventare sentinelle che vigilano su quanto ci accade intorno sia sul posto di lavoro che nell’ambito domestico – ha dichiarato Simona Petrozzi – anche perché è bene ricordare che non vi è parità finché ci sarà violenza di genere”.\n“Contrastare la violenza di genere è una responsabilità collettiva che coinvolge tutti, dalle istituzioni alle aziende, fino ai singoli cittadini”, ha affermato la presidente dell’Assemblea capitolina Svetlana Celli. “Il progetto di formazione presentato da EBiT Lazio – ha aggiunto – è un passo fondamentale in questa direzione, poiché mira a sensibilizzare e formare non solo le vittime, ma anche coloro che possono prevenire e intervenire. L’impegno di EBiT Lazio nel coinvolgere il settore terziario e commerciale del Lazio è un segno importante di come anche il mondo del lavoro possa fare la sua parte. Questa iniziativa, che si concentra sulla formazione e sulla consapevolezza, rappresenta un modello replicabile per affrontare questo tema in modo concreto e strutturato, sensibilizzando su larga scala”, ha concluso la presidente dell’Assemblea capitolina.\nIn chiusura le rappresentanti delle 3 organizzazioni sindacali, Roberta Valenti, Giulia Falcucci e Alessandra Pelliccia, hanno messo in evidenza la necessità di fare rete e mettere in campo tutte le esperienze già attive al fine di potenziare e valorizzare l’efficacia di queste buone pratiche, chiedendo a Ebit Lazio di prendere in carico questo progetto di percorsi formativi ad hoc, ritenendo la formazione lo strumento cardine per combattere questa piaga sociale e culturale.\nEbit Lazio si è fatto carico delle richieste e partirà dunque nel 2025 con questo ambizioso progetto. I docenti dei Corsi saranno individuati tra psicologi, medici, rappresentanti sindacali e avvocati. Il contrasto alla violenza di genere è un obiettivo che si pone anche il contratto collettivo nazionale di lavoro del terziario sottoscritto nel marzo del 2024, che all’articolo 16-bis prevede anche il congedo retribuito di 90 giorni per le lavoratrici inserite nei percorsi di protezione relativi alla violenza di genere.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Social Issue",
    "Education"
  ],
  "topics": null,
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-06T04:32:43.658+02:00",
  "updated": "2024-12-06T04:32:43.658+02:00"
}