{
  "thread": {
    "uuid": "c6db8b2d56472aeef0e3561329be5b7a939794b6",
    "url": "https://www.prabhatkhabar.com/state/uttar-pradesh/up-toppers-gift-yogi-gave-gifts",
    "site_full": "www.prabhatkhabar.com",
    "site": "prabhatkhabar.com",
    "site_section": "https://www.prabhatkhabar.com",
    "site_categories": [
      "media",
      "top_news_in",
      "top_news"
    ],
    "section_title": "Hindi News (हिंदी न्यूज़): Latest News in Hindi, Hindi Samachar, Breaking News in Hindi, आज की ताजा ख़बरें - Prabhat Khabar",
    "site_title": "Hindi News (हिंदी न्यूज़): Latest News in Hindi, Hindi Samachar, Breaking News in Hindi, आज की ताजा ख़बरें - Prabhat Khabar",
    "title": "टॉपर्स को सीएम योगी का तोहफा, बेटियों की बढ़त पर बोले- ये हैं नए उत्तर प्रदेश की पहचान",
    "title_full": "टॉपर्स को सीएम योगी का तोहफा, बेटियों की बढ़त पर बोले- ये हैं नए उत्तर प्रदेश की पहचान",
    "published": "2025-06-12T10:31:00.000+03:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "",
    "performance_score": 0,
    "domain_rank": 68183,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c6db8b2d56472aeef0e3561329be5b7a939794b6",
  "url": "https://www.prabhatkhabar.com/state/uttar-pradesh/up-toppers-gift-yogi-gave-gifts",
  "ord_in_thread": 0,
  "author": "Abhishek Singh",
  "published": "2025-06-12T10:31:00.000+03:00",
  "title": "टॉपर्स को सीएम योगी का तोहफा, बेटियों की बढ़त पर बोले- ये हैं नए उत्तर प्रदेश की पहचान",
  "text": "Up Toppers Gift: लखनऊ के लोकभवन में आयोजित एक विशेष कार्यक्रम में मुख्यमंत्री योगी आदित्यनाथ ने वर्ष 2025 की हाईस्कूल और इंटरमीडिएट परीक्षाओं में उत्कृष्ट प्रदर्शन करने वाले मेधावी विद्यार्थियों को सम्मानित किया. इस अवसर पर मुख्यमंत्री ने छात्रों को एक-एक लाख रुपये की नकद राशि, एक टैबलेट, प्रशस्ति पत्र और एक स्वर्ण पदक प्रदान किया. मुख्यमंत्री ने सभी विद्यार्थियों को बधाई दी और उनके उज्ज्वल भविष्य की कामना की. उन्होंने कहा कि यह सफलता न केवल उनकी मेहनत का फल है, बल्कि उनके परिवार और शिक्षकों के सहयोग का भी परिणाम है.\n122 करोड़ रुपये की योजनाओं का शिलान्यास इस कार्यक्रम के दौरान मुख्यमंत्री योगी आदित्यनाथ ने उत्तर प्रदेश माध्यमिक संस्कृत शिक्षा परिषद, लखनऊ तथा माध्यमिक संस्कृत शिक्षा निदेशालय के नवीन भवन समेत कुल 122 करोड़ रुपये की विकास योजनाओं का शिलान्यास भी किया. इन योजनाओं के तहत राज्य में शिक्षा से जुड़ी आधारभूत संरचना को और बेहतर किया जाएगा, जिससे छात्रों को आधुनिक और गुणवत्तापूर्ण शिक्षा प्राप्त हो सकेगी. संस्कृत शिक्षा को बढ़ावा देने के लिए एक नया भवन बनाया जाएगा, जो राज्य में पारंपरिक ज्ञान को संरक्षित और प्रसारित करने की दिशा में एक अहम कदम है.\nबालिकाओं की मेहनत को मिली विशेष सराहना मुख्यमंत्री ने परीक्षा परिणामों का विश्लेषण करते हुए कहा कि इस बार के नतीजे यह दर्शाते हैं कि बालिकाओं ने बालकों की अपेक्षा बेहतर प्रदर्शन किया है. उन्होंने इसे प्रदेश की सामाजिक और शैक्षिक जागरूकता का प्रतीक बताते हुए कहा कि यह दिखाता है कि बालिकाएं मेहनत, अनुशासन और आत्मविश्वास के मामले में किसी से पीछे नहीं हैं. उन्होंने छात्रों से आह्वान किया कि वे अपने लक्ष्य के प्रति सजग रहें और राष्ट्र निर्माण में भागीदार बनें.\nवित्त मंत्री ने कहा – उत्तर प्रदेश बना देश के लिए प्रेरणा स्रोत इस कार्यक्रम में वित्त मंत्री सुरेश खन्ना ने भी विद्यार्थियों को संबोधित किया. उन्होंने कहा कि मुख्यमंत्री योगी आदित्यनाथ के नेतृत्व में उत्तर प्रदेश हर क्षेत्र में तेजी से प्रगति कर रहा है. शिक्षा, स्वास्थ्य, सुरक्षा, और आधारभूत संरचना के साथ-साथ संस्कृत और सांस्कृतिक मूल्यों को भी सरकार प्राथमिकता दे रही है. उन्होंने कहा कि प्रदेश में अब मेरिट का सम्मान हो रहा है, जिससे छात्रों को अपने उज्ज्वल भविष्य की दिशा में प्रेरणा मिल रही है. उन्होंने बताया कि संस्कृत शिक्षा परिषद और राजकीय बालिका इंटर कॉलेज के नए भवनों का निर्माण 42.42 करोड़ रुपये की लागत से किया जाएगा.\n166 मेधावियों को किया गया सम्मानित, खिलाड़ियों को भी मिला पुरस्कार कार्यक्रम के अंतर्गत प्रदेश भर से चयनित 166 मेधावी छात्रों को एक-एक लाख रुपये नकद, टैबलेट और प्रशस्ति पत्र प्रदान किया गया. इसके अलावा, जिला स्तर पर भी अलग-अलग कार्यक्रम आयोजित किए जा रहे हैं, जहां छात्रों को 21-21 हजार रुपये नकद और टैबलेट दिए जा रहे हैं. साथ ही खेलों में उत्कृष्ट प्रदर्शन करने वाले छात्रों को भी मुख्यमंत्री खेल पुरस्कार से नवाजा गया. इस अवसर पर यह भी कहा गया कि केवल पढ़ाई ही नहीं, खेलों में भी प्रदर्शन करने वाले छात्रों को राज्य सरकार पूरा सहयोग दे रही है.\nराज्यमंत्री गुलाब देवी का ऑनलाइन संबोधन – मेहनत, अनुशासन और लक्ष्य पर रखें ध्यान माध्यमिक शिक्षा राज्यमंत्री गुलाब देवी ने सम्भल से कार्यक्रम में ऑनलाइन जुड़कर विद्यार्थियों को शुभकामनाएं दीं. उन्होंने कहा कि लाखों विद्यार्थियों में चयनित होकर प्रदेश की मेरिट सूची में स्थान बनाना अत्यंत गौरव की बात है. उन्होंने छात्रों को मेहनत, अनुशासन और समय प्रबंधन का महत्व समझाया. साथ ही, छात्रों से आग्रह किया कि वे अपने जीवन में बुरे विचारों को कभी जगह न दें और सदैव सकारात्मक सोच के साथ आगे बढ़ें. उन्होंने बोर्ड परीक्षा को नकलविहीन और पारदर्शी तरीके से संपन्न कराने के लिए मुख्यमंत्री की सराहना की.\nमुख्यमंत्री के नेतृत्व में अपराधमुक्त और प्रगतिशील बना प्रदेश राज्यमंत्री गुलाब देवी ने आगे कहा कि एक समय पर उत्तर प्रदेश को बीमारू प्रदेश के रूप में जाना जाता था, लेकिन मुख्यमंत्री योगी आदित्यनाथ के नेतृत्व में आज प्रदेश हर क्षेत्र में विकास की ओर अग्रसर है. शिक्षा, स्वास्थ्य, रोजगार और सुरक्षा जैसे अहम क्षेत्रों में सुधार हुआ है. मुख्यमंत्री के दिशा-निर्देशन में माध्यमिक विद्यालयों में ICT लैब की स्थापना की जा रही है, जिससे छात्र तकनीकी रूप से सक्षम बन सकें. उन्होंने छात्रों को दृढ़ संकल्प, नियमितता और आत्मविश्वास बनाए रखने की प्रेरणा दी.\nकार्यक्रम में मौजूद प्रमुख अधिकारी और मंत्रीगण इस विशेष अवसर पर मुख्यमंत्री योगी आदित्यनाथ के साथ वित्त मंत्री सुरेश खन्ना, मुख्य सचिव मनोज कुमार सिंह, अपर मुख्य सचिव (बेसिक, माध्यमिक व वित्त) दीपक कुमार तथा स्कूल शिक्षा की महानिदेशक कंचन वर्मा उपस्थित रहे. सभी अधिकारियों ने छात्रों को शुभकामनाएं दीं और उनके उज्ज्वल भविष्य की कामना की.",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "positive",
  "categories": [
    "Education",
    "Politics",
    "Human Interest"
  ],
  "topics": [
    "Education->students",
    "Education->upper secondary education",
    "Education->school",
    "Politics->women's rights",
    "Politics->education policy",
    "Politics->government",
    "Human Interest->graduation"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_in",
      "top_news"
    ],
    "bias": null
  },
  "rating": null,
  "crawled": "2025-06-12T11:02:57.849+03:00",
  "updated": "2025-06-13T08:04:52.000+00:00"
}