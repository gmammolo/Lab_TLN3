{
  "thread": {
    "uuid": "515881b9aeebe79e61096401515a1a6931342a51",
    "url": "https://www.torinotoday.it/attualita/rimborso-studenti-tasse-universita-39-milioni.html",
    "site_full": "www.torinotoday.it",
    "site": "torinotoday.it",
    "site_section": "http://www.torinotoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "TorinoToday",
    "site_title": "TorinoToday - cronaca e notizie da Torino",
    "title": "Studenti sorpresi: arrivano i primi rimborsi dell'Università di Torino, che restituisce agli allievi 39 milioni di euro",
    "title_full": "Studenti sorpresi: arrivano i primi rimborsi dell'Università di Torino, che restituisce agli allievi 39 milioni di euro",
    "published": "2025-06-12T10:11:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.torinotoday.it/~media/horizontal-hi/42265643193385/project_images-s3-amazonaws-com-1388431070-rinnovata-la-convenzione-con-l-universita-di-torino_slider_home-770x450-2.jpg",
    "performance_score": 5,
    "domain_rank": 82253,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 78,
        "comments": 16,
        "shares": 9
      },
      "vk": {
        "shares": 0
      }
    }
  },
  "uuid": "515881b9aeebe79e61096401515a1a6931342a51",
  "url": "https://www.torinotoday.it/attualita/rimborso-studenti-tasse-universita-39-milioni.html",
  "ord_in_thread": 0,
  "author": "Luca Ronco",
  "published": "2025-06-12T10:11:00.000+03:00",
  "title": "Studenti sorpresi: arrivano i primi rimborsi dell'Università di Torino, che restituisce agli allievi 39 milioni di euro",
  "text": "Attualità\nStudenti sorpresi: arrivano i primi rimborsi dell'Università di Torino, che restituisce agli allievi 39 milioni di euro\nDopo la condanna del Consiglio di stato per le tasse illegittime del 2018\nSono arrivati in questi giorni i primi rimborsi dell’Università di Torino ai suoi studenti, per le tasse illegittime chieste nel 2018. Gli allievi stanno ricevendo i soldi a cui hanno diritto tramite bonifico, sul conto corrente da loro indicato. Molti non nascondono la sorpresa, visto che temevano tempi più lunghi per lo svolgimento di queste procedure.\nPerché i rimborsi\nL’anno scorso, il Consiglio di stato ha condannato l’Università, ribaltando una precedente sentenza del Tar, perché avrebbe imposto agli studenti una tassazione oltre ai massimi consentiti dalla legge. Era stata l’Unione degli universitari (Udu), nel 2018, ad avviare la causa su questo tema.\nUna legge in vigore, infatti, prevede che le Università chiedano tasse per un importo massimo del 20% di quello ricevuto dal Fondo per il finanziamento ordinario. Nel 2018, quella di Torino, aveva ricevuto 277 milioni. Per questo, non avrebbe dovuto chiederne più di 55. Invece, tassava i suoi studenti per un totale di 94 milioni di euro.\nAdesso deve restituire circa 39 milioni di euro.\nChi ha diritto al rimborso\nIl 4 febbraio 2025, l’Università aveva avviato il procedimento per restituire il denaro a chi ne ha diritto, avvisando gli iscritti con questo comunicato ufficiale. Può ancora presentare domanda di rimborso chi, nel 2018, ha versato dei contributi per l’iscrizione o l’immatricolazione a corsi di studio di primo o secondo livello (laurea, laurea specialistica, laurea magistrale, laurea magistrale a ciclo unico, laurea vecchio ordinamento).\nCome ottenere il rimborso\nSarà rimborsato il 33,37% della contribuzione versata nel 2018, riferita agli anni accademici 2017-2018 e 2018-2019. Ogni studente (o ex studente) deve presentare autonomamente la richiesta, solo in modalità digitale, accedendo alla piattaforma MyUnito con le proprie credenziali. Se le credenziali sono state disattivate, si può effettuare il login tramite Spid.\nUna volta entrati nella piattaforma, bisogna seguire il percorso Iscrizioni / Iniziative / Rimborso quote eccedenti di contribuzione versate nell’anno solare 2018.\nIscriviti al canale TorinoToday su WhatsApp, segui la nostra pagina Facebook e continua a leggere TorinoToday.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Education",
    "Economy, Business and Finance",
    "Social Issue"
  ],
  "topics": [
    "Education->students",
    "Education->college and university",
    "Economy, Business and Finance->financial service",
    "Economy, Business and Finance->business governance",
    "Economy, Business and Finance->human resources",
    "Social Issue->social services",
    "Social Issue->welfare"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.unito.it/avvisi/rimborso-quote-eccedenti-di-contribuzione-versate-nellanno-solare-2018",
    "https://www.facebook.com/TorinoToday",
    "https://whatsapp.com/channel/0029VaDWXSwCMY0Jr5wm4a1v%C2%A0",
    "https://facebook.com/TorinoToday",
    "https://unito.it/avvisi/rimborso-quote-eccedenti-di-contribuzione-versate-nellanno-solare-2018",
    "https://www.whatsapp.com/channel/0029VaDWXSwCMY0Jr5wm4a1v%C2%A0"
  ],
  "entities": {
    "persons": [],
    "locations": [
      {
        "name": "Torino",
        "sentiment": "none"
      }
    ],
    "organizations": [
      {
        "name": "Università di Torino",
        "sentiment": "negative",
        "tickers": []
      },
      {
        "name": "Consiglio di stato",
        "sentiment": "none",
        "tickers": []
      },
      {
        "name": "Tar",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-06-12T11:11:25.283+03:00",
  "updated": "2025-06-13T09:05:04.000+00:00"
}