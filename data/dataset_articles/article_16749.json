{
  "thread": {
    "uuid": "4b2119fa10903e084b83f60aefadab3dfbe9f9cc",
    "url": "https://www.iltirreno.it/ultimora-adnkronos/2025/06/12/news/minori-mattarella-dovere-repubblica-proteggere-infanzia-e-garantire-istruzione-1.100720565",
    "site_full": "www.iltirreno.it",
    "site": "iltirreno.it",
    "site_section": "https://iltirreno.it/empoli",
    "site_categories": [],
    "section_title": "Empoli - Il Tirreno",
    "site_title": "Il Tirreno",
    "title": "Minori: Mattarella, 'dovere Repubblica proteggere infanzia e garantire istruzione' - Il Tirreno",
    "title_full": "Minori: Mattarella, 'dovere Repubblica proteggere infanzia e garantire istruzione' - Il Tirreno",
    "published": "2025-06-12T11:06:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 129043,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4b2119fa10903e084b83f60aefadab3dfbe9f9cc",
  "url": "https://www.iltirreno.it/ultimora-adnkronos/2025/06/12/news/minori-mattarella-dovere-repubblica-proteggere-infanzia-e-garantire-istruzione-1.100720565",
  "ord_in_thread": 0,
  "author": "Redazione Il Tirreno",
  "published": "2025-06-12T11:06:00.000+03:00",
  "title": "Minori: Mattarella, 'dovere Repubblica proteggere infanzia e garantire istruzione' - Il Tirreno",
  "text": "Minori: Mattarella, 'dovere Repubblica proteggere infanzia e garantire istruzione'\n2 MINUTI DI LETTURA\nRoma, 12 giu. (Adnkronos) - \"Negli ultimi decenni, l’azione congiunta di Governi, organizzazioni internazionali e società civile, ha sottratto milioni di bambine e bambini a condizioni di lavoro degradanti, reinserendoli in percorsi di istruzione, protezione e crescita. Frutto di un impegno corale, questi risultati rischiano oggi di essere compromessi dalle crisi globali, dai conflitti armati, dai cambiamenti climatici, dall’aumento delle disuguaglianze. Si calcola che oltre 160 milioni di minori nel mondo siano ancora coinvolti in forme di lavoro che mettono a rischio la loro salute, ostacolandone lo sviluppo e violandone la libertà\". Lo afferma il presidente della Repubblica, Sergio Mattarella, in occasione della Giornata mondiale contro lo sfruttamento del lavoro minorile. \"Sono bambini -ricorda il Capo dello Stato- spesso invisibili, costretti a svolgere lavori pericolosi per sopravvivere: perché la fame è più urgente dell’infanzia, perché le loro scuole sono state distrutte dalle bombe, perché non esistono alternative né prospettive. Situazioni sommerse di sfruttamento e di esclusione sono presenti anche in Italia, soprattutto in contesti segnati da fragilità sociale ed economica. L’abbandono scolastico apre la strada alla povertà educativa, all’emarginazione sociale e, nei casi più gravi, al coinvolgimento dei minori in attività illegali o sotto il controllo di ambienti criminali. Si innesca così un circolo vizioso che compromette, di generazione in generazione, le possibilità di crescita e sviluppo dei minori e delle loro famiglie\". \"La Costituzione, agli articoli 31 e 34, afferma con chiarezza il dovere della Repubblica di proteggere l’infanzia e garantire il diritto all’istruzione. Operare per la piena affermazione dei diritti dei bambini -conclude Mattarella- è un dovere sociale che misura la civiltà e la coesione di un popolo. È il fondamento su cui costruire una società più giusta, capace di affrontare con responsabilità le sfide presenti e quelle future\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Politics",
    "Education",
    "Social Issue"
  ],
  "topics": [
    "Politics->education policy",
    "Politics->fundamental rights",
    "Politics->government",
    "Education->students",
    "Education->teachers",
    "Education->primary education",
    "Social Issue->social services",
    "Social Issue->children"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [
      {
        "name": "Mattarella",
        "sentiment": "none"
      }
    ],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-12T11:19:02.921+03:00",
  "updated": "2025-06-12T08:24:53.000+00:00"
}