{
  "thread": {
    "uuid": "6998ad640e4eadec6c066c587312e10cdfc407c1",
    "url": "https://www.livehindustan.com/brand-post/the-inspiring-journey-of-sg-dr-brajesh-kumar-singh-through-service-charity-skills-and-experience-201749714978753.html",
    "site_full": "www.livehindustan.com",
    "site": "livehindustan.com",
    "site_section": "https://www.livehindustan.com/photos/bihar",
    "site_categories": [
      "media",
      "top_news_in",
      "top_news_sa",
      "top_news"
    ],
    "section_title": "bihar Photos (बिहार फोटोज) - Latest bihar images",
    "site_title": "Hindi News (हिंदी न्यूज़ ) - Hindi samachar, Latest news in hindi, Aaj ki taza khabar - Hindustan",
    "title": "सेवा, समर्पण, कौशल और अनुभव से सजी डॉ. ब्रजेश कुमार सिंह की प्रेरक यात्रा",
    "title_full": "सेवा, समर्पण, कौशल और अनुभव से सजी डॉ. ब्रजेश कुमार सिंह की प्रेरक यात्रा",
    "published": "2025-06-12T11:21:00.000+03:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://www.livehindustan.com/lh-img/smart/img/2025/06/12/1600x900/asas_1749716168830_1749716179861.jpg",
    "performance_score": 0,
    "domain_rank": 25646,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6998ad640e4eadec6c066c587312e10cdfc407c1",
  "url": "https://www.livehindustan.com/brand-post/the-inspiring-journey-of-sg-dr-brajesh-kumar-singh-through-service-charity-skills-and-experience-201749714978753.html",
  "ord_in_thread": 0,
  "author": "@Live_Hindustan",
  "published": "2025-06-12T11:21:00.000+03:00",
  "title": "सेवा, समर्पण, कौशल और अनुभव से सजी डॉ. ब्रजेश कुमार सिंह की प्रेरक यात्रा",
  "text": "Hindi News\nब्रांड पोस्ट न्यूज़The inspiring journey of SG Dr Brajesh Kumar Singh through service charity skills and experience\nसेवा, समर्पण, कौशल और अनुभव से सजी डॉ. ब्रजेश कुमार सिंह की प्रेरक यात्रा\nडॉ. ब्रजेश कुमार सिंह का जीवन एक सच्चे चिकित्सक की प्रेरणादायक कहानी है। वे न केवल एक समर्पित चिकित्सक हैं, बल्कि एक सोच, एक विचारधारा और एक प्रेरणा बन चुके हैं जिसके मूल में है सेवा, सरलता, संवेदनशीलता और अदम्य जज़्बा।\nसच्चे अर्थों में डॉक्टर वही कहलाता है, जो अपने ज्ञान और कौशल को केवल नौकरी या प्रतिष्ठा का माध्यम नहीं, बल्कि मानवता की सेवा का पवित्र कर्म मानता है। डॉ. ब्रजेश कुमार सिंह का जीवन इसी उच्च आदर्श का जीवंत प्रमाण है। उन्होंने अपने व्यक्तिगत सपनों, आकांक्षाओं और करियर की चमक को उस समय दरकिनार कर दिया, जब समाज को उनकी सबसे अधिक आवश्यकता थी। उन्होंने चिकित्सा को कभी पेशा नहीं समझा, बल्कि जनसेवा का एक सशक्त माध्यम बनाया। डॉ. ब्रजेश कुमार सिंह असल मायने में बिहार के गौरव हैं।\nअगर एक डॉक्टर गांव की मिट्टी में रहकर, सीमित संसाधनों के बीच भी सैकड़ों लोगों की जान बचा सकता है, तो यही सबसे बड़ी उपलब्धि है। 40 वर्षों से अधिक का उनका अनुभव, केवल वर्षों की गिनती नहीं है, बल्कि यह हर उस मुस्कान की गवाही है जो उनके इलाज से लौटी है। वे मरीजों के लिए एक डॉक्टर नहीं, विश्वास और आश्वासन का चेहरा बन चुके हैं। आज भी जब वे गोरौल वैशाली जैसे ग्रामीण क्षेत्र में काम कर रहे हैं, तो यह इस बात का प्रमाण है कि समर्पण उम्र का मोहताज नहीं होता। वे न केवल एक समर्पित चिकित्सक हैं, बल्कि एक सोच, एक विचारधारा और एक प्रेरणा बन चुके हैं जिसके मूल में है सेवा, सरलता, संवेदनशीलता और अदम्य जज़्बा ।\nडॉ. ब्रजेश कुमार सिंह का जीवन एक सच्चे चिकित्सक की प्रेरणादायक कहानी है-एक ऐसा जीवन, जहां सेवा को करियर से ऊपर रखा गया। वे न केवल वैशाली जिले के गोरौल पीएचसी (प्राथमिक स्वास्थ्य केंद्र) में कार्यरत एक अनुभवी डॉक्टर थे, बल्कि उन विरले व्यक्त्तियों में से हैं, जिन्होंने अपने व्यक्तिगत सपनों से अधिक समाज की आवश्यकताओं को महत्व दिया। यह लेख उनके जीवन, संघर्षों, प्रेरणाओं, सेवा के संकल्पों और भविष्य की योजनाओं का दस्तावेज है।\nडायबिटीज़ के लिए समर्पित सेवा\nडॉ. सिंह की विशेषज्ञता का केंद्र बिंदु है डायबिटीज। पिछले 20 वर्षों से उन्होंने इस रोग के इलाज में गहराई से अध्ययन किया है। डायबिटीज के क्षेत्र में उनका योगदान उल्लेखनीय है। पिछले 20 वर्षों से वे राष्ट्रीय मंच RSSDI से जुड़े हुए हैं और इस क्षेत्र में विशेषज्ञता प्राप्त करने हेतु विशेष अध्ययन व प्रमाणपत्र भी लिया है। वे हर रविवार अपने गांव में निःशुल्क स्वास्थ्य सेवा देते हैं, खासकर डायबिटीज पीड़ितों के लिए। यह सेवा उनके लिए एक सामाजिक संकल्प है।\nएक अनुभव जिसने जीवन बदल दिया\n1978 में एक घटना घटी, जिसने उनके जीवन का रुख तय कर दिया। एक हजाम का बेटा गंभीर रूप से बीमार था। गांव के इस बालक को मेनिन्जाइटिस था और लोग निराश थे। डॉ. ब्रजेश ने युवा डॉक्टर के रूप में पहली बार गांव में सेवा दी और पूरी निष्ठा से इलाज कर बालक को ठीक किया। यह उनके जीवन का सबसे संतोषजनक क्षण बन गया। इस घटना के बाद उनके पिता भुवनेश्वर प्रसाद सिंह ने कहा- \"बेटा, बड़े शहरों में बहुत डॉक्टर होते हैं, लेकिन गांव को तुम्हारी जरूरत है।\" इस वाक्य ने डॉ. सिंह के मन-मस्तिष्क में एक स्थायी छाप छोड़ी और उन्होंने अपने करियर को गांव की सेवा के लिए समर्पित कर दिया।\nगोरौल पीएचसी को तिरहुत कमिश्नरी का सर्वश्रेष्ठ पीएचसी का दर्जा दिलाने में अहम योगदान\nगोरौल प्राथमिक स्वास्थ्य केंद्र (पीएचसी) ने स्वास्थ्य सेवा के क्षेत्र में निरंतर सुधार करते हुए तिरहुत कमिश्नरी में सर्वश्रेष्ठ पीएचसी का गौरव प्राप्त किया है। इस महत्वपूर्ण उपलब्धि का श्रेय डॉक्टर सिंह को जाता है, जिनकी सेवा भावना और समर्पण आज भी क्षेत्र की जनता के जीवन में जीवंत है। साल 1994 में स्थानीय विधायक वीणा शाही एवं जिला पदाधिकारी गौतम गोस्वामी के सहयोग से गोरौल में ट्रॉमा सेंटर की स्थापना की अनुशंसा की गई थी। इस दिशा में स्वास्थ्य विभाग, बिहार सरकार द्वारा निरंतर प्रयास किया गया, और यह सपना पिछले वर्ष साकार हुआ। ट्रॉमा सेंटर की स्थापना से क्षेत्र के लोगों को आकस्मिक चिकित्सा सेवाओ का बड़ा सहारा मिला है। आज भी डॉक्टर सिंह की निष्ठा और सेवा की चर्चा आमजन के बीच बनी हुई है। उन्होंने न केवल गोरौल पीएचसी को एक आदर्श संस्थान के रूप में स्थापित किया, बल्कि सच्चे अर्थों में जनसेवा को अपना धर्म माना।\nसाधारण पृष्ठभूमि से असाधारण यात्रा की शुरुआत\nडॉ. ब्रजेश का जन्म मुजफ्फरपुर जिले के सिलौत गांव में हुआ। प्राथमिक शिक्षा गांव के स्कूल में पूरी की और 1968 में महंथदर्शन दास मनियारी हाई स्कूल से 10वीं की परीक्षा उत्तीर्ण की। प्रारंभ में उन्हें गणित में गहरी रुचि थी, पर एक परीक्षा में अंकगणितीय गलती ने उनका आत्मविश्वास डगमगा दिया। यही वह मोड़ था, जिसने उन्हें गणित से बायोलॉजी की ओर मोड़ा-और एक डॉक्टर बनने की नींव रखी।\nशिक्षा के साथ-साथ समाज की लहर में बहाव\nएस.के.एम.सी.एच मुजफ्फरपुर से उन्होंने चिकित्सा की पढ़ाई की। यह वही समय था जब पूरे बिहार में जयप्रकाश नारायण के नेतृत्व में सामाजिक क्रांति (जेपी आंदोलन) की लहर थी। इस जनांदोलन ने न केवल राजनीति को प्रभावित किया, बल्कि शिक्षा व्यवस्था पर भी असर डाला। डॉ. सिंह की मेडिकल शिक्षा नियत समय से ढाई साल विलंब से 1978 में पूरी हो सकी।\nप्रशिक्षण और प्रारंभिक अनुभव\nशिक्षा पूरी करने के बाद उन्होंने प्रो. टी. के. झा के मार्गदर्शन में हाउसमेंटशिप की। प्रो. झा ने उन्हें दिल्ली के डॉ. राम मनोहर लोहिया अस्पताल में रेसिडेंसी के लिए प्रोत्साहित किया, जहां से उन्होंने उच्च शिक्षा के लिए विदेश जाने की योजना बनाई। लेकिन नियति ने उन्हें बिहार लौटने को कहा-बिहार सरकार के स्वास्थ्य विभाग में नियुक्ति मिल गई, और उन्होंने सेवा को अपनी नियति बना लिया।\nडॉक्टरी नहीं, एक मिशन\n1981 में राम मनोहर लोहिया अस्पताल के cardiac care unit (CCU) से त्यागपत्र देकर वे बिहार लौटे। यह निर्णय आसान नहीं था-उन्होंने अपने सपनों का त्याग किया, लेकिन बदले में उन्हें मिला समाज की सेवा का संतोष । उन्होंने बिहार के विभिन्न जिलों में कार्य किया और गया जिले में सिविल सर्जन के पद तक पहुंचे। पर उनके लिए यह पद नहीं, उत्तरदायित्व का प्रतीक था।\nसिविल सर्जन रहते हुए ख्याति और सम्मान अर्जित किया\nडॉ. ब्रजेश कुमार सिंह बिहार के गया जिले के सिविल सर्जन के पद पर रहते हुए न सिर्फ अपनी प्रशासनिक क्षमता का उत्कृष्ट परिचय दिया, बल्कि पूरे मगध प्रमंडल में हेल्थ सिस्टम को नई दिशा दी। वे रिजनल एडिशनल डायरेक्टर हेल्थ, मगध कमिश्नरी के रूप में भी कार्यरत रहे, जिसके अंतर्गत पांच जिले आते थे। उनका कार्यकाल विशेष रूप से चुनौतीपूर्ण था, क्योंकि वे कोविड-19 महामारी के दौरान गया के सिविल सर्जन बनाए गए थे। उन्होंने स्थानीय परिस्थितियों को समझते हुए एक प्रभावी ट्रीटमेंट मॉडल विकसित किया, जिसे बाद में बिहार के सभी जिलों में अपनाया गया। मात्र दस महीनों की सेवा में उन्होंने स्वास्थ्य क्षेत्र में कई बड़े सुधार किए।\nमीडिया ने भी उनके नवाचारी प्रयासों की प्रशंसा की। उन्होंने गया के ब्लड बैंक को सक्रिय कर स्टोरेज और स्थायी डीलिंग की व्यवस्था की, सीटी स्कैन मशीन को चालू कराया और कोविड काल में आईसीयू सुविधा शुरू की। सदर अस्पताल में डिजिटल एक्स-रे व अन्य सभी प्रकार की जांचों की व्यवस्था सुनिश्चित की। इनके कार्यकाल में अस्पताल को मिले फंड से 100 वर्ष पुराने भवन को नष्ट कर नई इमारत के निर्माण की नींव डाली और शताब्दी समारोह सदर हॉस्पिटल गया में आयोजित किया। 1890 के आसपास के एक ब्रेस्ट कैंसर इलाज की ऐतिहासिक जानकारी को बिहार गजट में प्रकाशित करवाकर स्वास्थ्य इतिहास को पुनर्जीवित किया।\nआज के युवाओं के लिए संदेश\nडॉ. सिंह आज की पीढ़ी को सलाह देते हैं- \"स्वास्थ्य के प्रति जागरूक रहें, अपने उचित आहार एवं अपने जीवनशैली में बदलाव लाकर स्वस्थ नागरिक की भूमिका निभाएं ।\"\nडॉ. ब्रजेश कुमार सिंह\nसंक्षिप्त जीवन परिचय\nनाम : डॉ. ब्रजेश कुमार सिंह\nपिता : स्व. भुवनेश्वर प्रसाद सिंह\nमाता : स्व. रमा सिंह\nगांव : सिलौत, प्रखंड - कुढ़नी, जिला - मुजफ्फरपुर\nप्रारंभिक शिक्षा : प्राइमरी स्कूल, सिलौत\nहाई स्कूल : महंथदर्शन दास मनियारी हाई स्कूल (1968)\nस्नातक : आर.डी.एस कॉलेज व एल. एस. कॉलेज मुजफ्फरपुर\nवर्तमान पद : वरीय फिजिशयन एवं मधुमेह विशेषज्ञ\n(अस्वीकरण : इस लेख में किए गए दावों की सत्यता की पूरी जिम्मेदारी संबंधित व्यक्ति/ संस्थान की है)\nलेटेस्ट Hindi News ,\n बॉलीवुड न्यूज, बिजनेस न्यूज, टेक\n, ऑटो, करियर , और राशिफल,\nपढ़ने के लिए Live Hindustan App डाउनलोड करें।",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "positive",
  "categories": [
    "Human Interest",
    "Lifestyle and Leisure",
    "Education"
  ],
  "topics": [
    "Human Interest->celebrity",
    "Lifestyle and Leisure->wellness",
    "Lifestyle and Leisure->lifestyle",
    "Education->teachers",
    "Education->social learning",
    "Education->vocational education"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_in",
      "top_news_sa",
      "top_news"
    ],
    "bias": null
  },
  "rating": null,
  "crawled": "2025-06-12T11:28:20.663+03:00",
  "updated": "2025-06-13T09:07:15.000+00:00"
}