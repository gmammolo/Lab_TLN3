{
  "thread": {
    "uuid": "49b5f371740d5c6e3f77f28a77810465b68a0f49",
    "url": "https://askanews.it/2025/06/12/artigianato-e-made-in-italy-al-via-il-seminario-estivo-di-symbola",
    "site_full": "askanews.it",
    "site": "askanews.it",
    "site_section": "https://giornali.it",
    "site_categories": [],
    "section_title": "Giornali.it - Notizie di cronaca, quotidiani e news dell'ultima ora",
    "site_title": "Askanews - Notizie, approfondimenti e news dell'ultima ora di economia, cronaca, politica, cultura, spettacolo e altri temi di attualit&agrave;",
    "title": "Artigianato e Made in Italy: al via il Seminario Estivo di Symbola",
    "title_full": "Artigianato e Made in Italy: al via il Seminario Estivo di Symbola",
    "published": "2025-06-12T03:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://askanews.it/wp-content/uploads/2025/06/20250612_101203_7A4847BA.jpg",
    "performance_score": 0,
    "domain_rank": 32443,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "49b5f371740d5c6e3f77f28a77810465b68a0f49",
  "url": "https://askanews.it/2025/06/12/artigianato-e-made-in-italy-al-via-il-seminario-estivo-di-symbola",
  "ord_in_thread": 0,
  "author": "@askanews_ita",
  "published": "2025-06-12T03:00:00.000+03:00",
  "title": "Artigianato e Made in Italy: al via il Seminario Estivo di Symbola",
  "text": "Mantova, 12 giu. (askanews) – L’artigianato rappresenta il cuore pulsante della manifattura italiana e, di conseguenza, del Made in Italy. Sebbene le imprese artigiane costituiscano il 21,3% del totale delle attività produttive, la loro incidenza è particolarmente significativa nel settore manifatturiero – dove raggiunge il 58,5% del totale delle imprese – e in particolare in alcuni comparti chiave come il legno, l’alimentare, l’abbigliamento, la meccanica. E’ questo il messaggio che arriva dalla campagna di comunicazione “Artigianato, futuro del made in Italy” che si conclude oggi a Mantova in occasione dalla giornata di apertura del Seminario Estivo di Fondazione Symbola. “Artigianato, futuro del made in Italy” è un’iniziativa promossa da Confartigianato, CNA, Casartigiani insieme a Fondazione Symbola e con il patrocinio del MiMit, nell’ambito della Giornata del Made in Italy, per rendere visibile l’importanza dell’artigianato italiano per la nostra economia, ma anche per la nostra qualità della vita. In Italia, oltre un milione di imprese sono artigiane, una cifra pari a circa un quarto di tutto il sistema imprenditoriale italiano.\nConfrontando i quinquenni 2015-2019 e 2019-2023 si evidenzia una crescita della quota di micro e piccole imprese che hanno effettuato investimenti green, rispettivamente +23,2% e +45,9%. Queste imprese sono oltre mezzo milione (503.258): il 67% opera nei servizi, il 33% nell’industria, il 18% nell’industria manifatturiera, il 14% nelle costruzioni, solo l’1% nelle public utilities. Nel 2024 il 61,3% delle entrate di green jobs programmate in Italia sono relative a micro e piccole imprese.\nMicro e piccole imprese sono il motore della cultura e della creatività italiana. Guardando ai settori culturali e creativi, queste rappresentano il 99,7% degli operatori. Un dato medio che va dai settori del software e videogames dove la quota di operatori attivi nelle micro e piccole imprese rappresenta il 98,4%.\nL’artigianato non è solo una colonna portante della produzione, ma anche un motore di sviluppo economico e benessere territoriale. Le micro e piccole imprese rappresentano, in molti territori, l’unico presidio sociale ed economico. Nei piccoli comuni (meno di 5 mila abitanti) le micro e piccole imprese rappresentano il 99,4% delle imprese extra-agricole presenti nel territorio. Andando ad analizzare la distribuzione delle micro e piccole imprese per area geografica, i piccoli comuni del Nord-ovest concentrano la quota maggiore (38,7%), seguiti da Mezzogiorno (29,5%), Nord-est (19,6%) e Centro (12,2%).\nLe 100 imprese coinvolte nella campagna raccontano di un artigianato italiano in trasformazione, che mantiene vive le sue radici nella tradizione, pur aprendosi con determinazione all’innovazione e alle nuove sfide del mercato globale. 100 realtà protagoniste della campagna provenienti da tutta Italia: 49 dal Nord, 20 rappresentano le regioni centrali, 31 raccontano il Sud della penisola.\n“Parlando di piccole imprese e artigianato alcuni pensano ad un punto di debolezza della nostra economia. Non è così. La propensione delle imprese artigiane – sottolinea Ermete Realacci, presidente della Fondazione Symbola – a collaborare accompagna la nostra capacità di creare coesione e innovazione. L’artigianato è un’anima del Made in Italy. Questo report comunica attraverso i numeri il valore di questo sistema che alimenta la capacità di affrontare le sfide del futuro legate all’innovazione e alla sostenibilità. La foto che emerge conferma che il Paese può affrontare le sfide che abbiamo avanti chiamando a raccolta i nostri talenti senza lasciare indietro nessuno. E che come scritto nel Manifesto di Assisi non c’è nulla di sbagliato in Italia che non possa essere corretto con quanto di giusto c’è in Italia. Come ha detto Papa Francesco ‘Siamo chiamati ad essere creativi, come gli artigiani, forgiando percorsi nuovi ed originali per il bene comune'”.\n[Realacci: “Motore di sviluppo economico e benessere territoriale”|PN_20250612_00022|gn00 sp35|https://askanews.it/wp-content/uploads/2025/06/20250612_101203_7A4847BA.jpg|12/06/2025 10:12:14|Artigianato e Made in Italy: al via il Seminario Estivo di Symbola|Made in Italy|Cronaca, Sostenibilita’]",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Education",
    "Social Issue"
  ],
  "topics": [
    "Economy, Business and Finance->manufacturing and engineering",
    "Economy, Business and Finance->business strategy and marketing",
    "Education->vocational education",
    "Social Issue->population and census",
    "Social Issue->communities",
    "Social Issue->demographics"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [
      {
        "name": "Mantova",
        "sentiment": "none"
      },
      {
        "name": " Mantov",
        "sentiment": "none"
      },
      {
        "name": " Itali",
        "sentiment": "none"
      }
    ],
    "organizations": [
      {
        "name": " Fondazione Symbol",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-06-12T11:41:31.914+03:00",
  "updated": "2025-06-12T15:19:40.043+03:00"
}