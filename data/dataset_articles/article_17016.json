{
  "thread": {
    "uuid": "3cdfcbecdcacf8099ccc9845fb385336792ba707",
    "url": "https://balcova.meb.gov.tr/www/icerik_goruntule.php?KNO=1422",
    "site_full": "balcova.meb.gov.tr",
    "site": "meb.gov.tr",
    "site_section": "https://balcova.meb.gov.tr/meb_iys_dosyalar/xml/rss_duyurular.xml",
    "site_categories": [],
    "section_title": "İZMİR - BALÇOVA İLÇE MİLLÎ EĞİTİM MÜDÜRLÜĞÜ",
    "site_title": "T.C. MillÃ® EÄitim BakanlÄ±ÄÄ±",
    "title": "Balçova'da İlköğretim Haftası Coşkuyla Kutlandı",
    "title_full": "Balçova'da İlköğretim Haftası Coşkuyla Kutlandı",
    "published": "2025-09-17T22:17:00.000+03:00",
    "replies_count": 0,
    "participants_count": 1,
    "site_type": "news",
    "country": "TR",
    "main_image": "http://balcova.meb.gov.tr/meb_iys_dosyalar/2025_09/17221145_1000029441.jpg",
    "performance_score": 0,
    "domain_rank": 3990,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3cdfcbecdcacf8099ccc9845fb385336792ba707",
  "url": "https://balcova.meb.gov.tr/www/icerik_goruntule.php?KNO=1422",
  "ord_in_thread": 0,
  "author": "İZMİR - BALÇOVA İLÇE MİLLÎ EĞİTİM MÜDÜRLÜĞÜ",
  "published": "2025-09-17T22:17:00.000+03:00",
  "title": "Balçova'da İlköğretim Haftası Coşkuyla Kutlandı",
  "text": "2025-2026 eğitim-öğretim yılının başlamasıyla 'İlköğretim Haftası' kutlama programı, Balçova Cumhuriyet Meydanı'nda düzenlenen çelenk sunma töreni ile başladı.\nTörene Balçova İlçe Millî Eğitim Müdürü İbrahim Doğru, İlçe Millî Eğitim Şube Müdürleri Filiz Türkmenoğlu ve İlham Candan, okul müdürleri ile çok sayıda öğrenci katıldı.\nSaygı duruşu ve İstiklal Marşı'nın okunmasının ardından çelenk sunumu gerçekleştirildi. Törenin ardından kutlamalar, Balçova Sacide Ayaz İlkokulu ve Ortaokulu ev sahipliğinde devam etti. Programa; Balçova Kaymakamı Mahmut Halal, protokolün saygıdeğer üyeleri, öğretmenler ve çok sayıda veli de katıldı.\nProgramın açılış konuşmasını, Sacide Ayaz İlkokulu ve Ortaokulu Müdürü Fatma Karabulut yaptı. İlköğretimin temel bilgilerin yanında yaşam değerlerinin de kazandırıldığı önemli bir dönem olduğuna dikkat çeken Karabulut, \"Bugün burada, çocuklarımızın geleceğine atılan adımların heyecanını hep birlikte yaşıyoruz. Bu özel günde özellikle eğitimin her alanında desteğini yanımızda hissettiğimiz Sayın Kaymakamımız Mahmut Halal olmak üzere, protokol üyelerine şükranlarımı sunuyorum. Ve tabii ki bu sürecin görünmeyen kahramanları olan öğretmenlerimize daima özveriyle çalıştıkları için teşekkür ediyorum.\" dedi.\nEğitim, Köklerinden Kopmadan Gelişmektir\nProgramda konuşan Balçova İlçe Millî Eğitim Müdürü İbrahim Doğru, Türkiye Yüzyılı vizyonu doğrultusunda şekillenen yeni eğitim anlayışını vurgulayarak şu ifadeleri kullandı: \"Maarif modelimizle çocuklarımızı sadece akademik açıdan değil; ahlakî, düşünsel ve değerler yönünden de güçlü bireyler olarak yetiştirmeye devam etmeyi hedefliyoruz. İlköğretim; birlikte yürümek, birlikte büyümek, köklerinden kopmadan birlikte gelişmektir. Eğitimin bir yolculuk olduğuna inanıyoruz. Bu sürecin her bir günü; öğrencilerimizin karakterinin, değerlerinin şekillendiği çok kıymetli zamanlardır. Bu yıl da ailelerimizi eğitim sürecinin ayrılmaz bir parçası olarak aktif kılacağız. Bu gün özellikle eğitimde desteğini yanımızda hissettiğimiz Sayın Kaymakamımız Mahmut Halal'a; okul bahçelerinden sınıflara, veli toplantılarından öğretmen odalarına kadar her alanda bizlerle birlikte olmasından dolayı teşekkür ediyor, tüm meslektaşlarım adına kendilerine şükranlarımı sunuyorum.\"\nBirlikte Yürümek, Birlikte Gelişmektir\nProgramda söz alan Balçova Kaymakamı Mahmut Halal, \"İlköğretim, çocuklarımızın hayat yolculuğunda attıkları en kıymetli adımdır. Bu yolculukta onlara eşlik eden öğretmenlerimize, okul yöneticilerimize ve elbette ailelerine teşekkür ediyorum. Sağlam bir toplum; okuluyla, öğretmeniyle, ailesiyle el ele vererek yetiştirdiği bilinçli bireylerle inşa edilir. Geleceğe umutla baktığımız bu güzel başlangıç vesilesiyle tüm öğrencilerimize, öğretmenlerimize ve ailelerimize başarı dolu bir yıl diliyorum.\" dedi.\nMiniklerden Yeşil Mesaj\nProgram, öğrencilerin hazırladığı şiirler, gösteriler ve müzik dinletileriyle renklendi. Öğrenciler protokolün tüm üyelerine fidan hediye ederek çevreye duyarlılık mesajı verdiler.\nProgram, katılımcıların toplu fotoğraf çekimiyle sona erdi.",
  "highlightText": "",
  "highlightTitle": "",
  "highlightThreadTitle": "",
  "language": "turkish",
  "sentiment": "positive",
  "categories": [
    "Education"
  ],
  "topics": [
    "Education->school",
    "Education->students",
    "Education->primary education"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T07:46:08.723+03:00",
  "updated": "2025-09-18T07:58:23.000+03:00"
}