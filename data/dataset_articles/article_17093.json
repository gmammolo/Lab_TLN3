{
  "thread": {
    "uuid": "24328f577362d51ae6eb3a88e2ca75e872b3bced",
    "url": "https://naciodigital.cat/viure-be/exercici/fas-ioga-o-pilates-aixi-milloren-la-teva-salut-fisica-i-mental.html",
    "site_full": "naciodigital.cat",
    "site": "naciodigital.cat",
    "site_section": "https://naciodigital.cat/viure-be",
    "site_categories": [
      "top_news_es",
      "top_news"
    ],
    "section_title": "Viure bé: trucs, consells i novetats per millorar la vida",
    "site_title": "Nació | Diari digital líder en català: últimes notícies i actualitat d&#039;última hora",
    "title": "Fas ioga o pilates? Així milloren la teva salut física i mental",
    "title_full": "Fas ioga o pilates? Així milloren la teva salut física i mental",
    "published": "2025-09-18T06:30:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://d5r1tkwwv7d5g.cloudfront.net/articulos/articulos-598112.jpg",
    "performance_score": 0,
    "domain_rank": 60329,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 2
      },
      "vk": {
        "shares": 0
      }
    }
  },
  "uuid": "24328f577362d51ae6eb3a88e2ca75e872b3bced",
  "url": "https://naciodigital.cat/viure-be/exercici/fas-ioga-o-pilates-aixi-milloren-la-teva-salut-fisica-i-mental.html",
  "ord_in_thread": 0,
  "author": "@naciodigital",
  "published": "2025-09-18T06:30:00.000+03:00",
  "title": "Fas ioga o pilates? Així milloren la teva salut física i mental",
  "text": "La rutina de la gran majoria de persones implica estar cada dia entorn de vuit hores assegut a la mateixa cadira. Un fet que desencadena mals hàbits posturals, el cos s'hi acostuma i acaba patint mal als braços, les cames i l'esquena. A banda dels esports habituals, hi ha dues alternatives que guanyen pes per corregir els mals hàbits posturals: el ioga i el pilates.\nEl pilates és una pràctica d’exercici físic fonamentada en moviments corporals lents, controlats i precisos, sempre controlant i mantenint la respiració. És un sistema d’entrenament físic i mental que té l’objectiu de treballar tot el cos, des de la musculatura profunda fins a la perifèrica.\nCom que es treballa tot el cos, a l’hora de practicar pilates s’enforteixen una gran part dels músculs. Per a les persones amb mal d’esquena és molt positiu tonificar tots els que sostenen la columna vertebral. A més, en enfortir els que hi ha a la zona dorsal i mitjana, millora la postura i s’eviten contractures. El pilates també fomenta un major control de la respiració i de l'equilibri.\nPer la seva banda, el ioga és un exercici mental i físic amb origen a l’Índia. Tot i que hi ha tota mena de variants del ioga, en totes s'hi treballa la meditació guiada, la respiració, la consciència i l’equilibri. El ioga combina postures, respiració i meditació per equilibrar cos i ment, mentre que el pilates se centra sobretot a enfortir el tronc i millorar la postura amb exercicis controlats.\nA l'hora de la veritat, els beneficis del pilates i el ioga són prou similars. Treballant aquest darrer es millora l'equilibri, la respiració i es redueix el dolor muscular. A banda, la part positiva de les dues disciplines és que impliquen molta concentració i la qual cosa beneficia la salut mental perquè potencia moments per desenvolupar la consciència interior.\nLes caminades, una opció assequible i alternativa\nCaminar és una de les formes de fer exercici més senzilles a la vegada que productives. Proporciona beneficis per al sistema cardiovascular i respiratori i millora la circulació sanguínia. Tot i que cadascú té el seu ritme i no hi ha una veritat universal, els experts coincideixen a recomanar una distància i un ritme diaris.\nEls especialistes recomanen caminar almenys 1 quilòmetre diari, la qual cosa equival aproximadament a 20 minuts d’activitat física. Aquest objectiu resulta assequible per a la majoria de les persones i pot integrar-se fàcilment a la rutina diària, fins i tot en agendes molt ocupades.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Health",
    "Lifestyle and Leisure",
    "Education"
  ],
  "topics": [
    "Health->mental health and disorder",
    "Health->therapy",
    "Health->health care approach",
    "Lifestyle and Leisure->exercise and fitness",
    "Lifestyle and Leisure->wellness",
    "Education->students",
    "Education->social learning",
    "Education->adult and continuing education"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_es",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T07:52:17.796+03:00",
  "updated": "2025-09-19T08:09:33.000+03:00"
}