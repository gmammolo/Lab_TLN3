{
  "thread": {
    "uuid": "675b9eb030847c1359a5fe96335cf5d5fa15ef19",
    "url": "https://www.ilrestodelcarlino.it/ravenna/cronaca/storie-in-musica-al-museo-5f011002",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/cronaca",
    "site_categories": [
      "media",
      "top_news_it",
      "top_news"
    ],
    "section_title": "Cronaca, tutte le news di oggi - il Resto del Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Storie in musica al museo Classis. Quattro domeniche per tutti",
    "title_full": "Storie in musica al museo Classis. Quattro domeniche per tutti",
    "published": "2025-09-18T08:03:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MWExZGVkYTctOWRkYy00/0/storie-in-musica-al-museo-classis-quattro-domeniche-per-tutti.jpeg?f=1.90:1&amp;h=630",
    "performance_score": 0,
    "domain_rank": 8950,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 7
      },
      "vk": {
        "shares": 0
      }
    }
  },
  "uuid": "675b9eb030847c1359a5fe96335cf5d5fa15ef19",
  "url": "https://www.ilrestodelcarlino.it/ravenna/cronaca/storie-in-musica-al-museo-5f011002",
  "ord_in_thread": 0,
  "author": "Il Resto del Carlino",
  "published": "2025-09-18T08:03:00.000+03:00",
  "title": "Storie in musica al museo Classis. Quattro domeniche per tutti",
  "text": "Teresa Maria Federici\nSi rinnova la collaborazione fra La Corelli e Fondazione RavennAntica , che già l’anno scorso ha contribuito a rafforzare la vocazione di Classis Ravenna a rappresentare uno spazio aperto al dialogo fra conoscenza e spettacolo, sperimentazione ed educazione. Questo ottobre, domenica dopo domenica, si dipanerà ’ Storie in musica a Classis ’, un nuovo percorso in quattro appuntamenti teatrali e musicali ospitati dal Museo della Città e del Territorio a Classe, sempre alle 16.\nDomenica 5 ottobre ’ Gian Burrasca ’ ripercorrerà il celebre diario dell’irrequieto e imprevedibile Giannino Stoppani, creazione di Vamba, mentre domenica 12 prenderà vita ’ Il meraviglioso viaggio di Nils Holgersson ’ della scrittrice svedese Premio Nobel Selma Lagerlöf, nell’adattamento di Teresa Maria Federici e con le animazioni in tempo reale dell’illustratrice Piki. Domenica 19 ottobre ’ Grandi note per piccoli piedi ’ sarà un’esperienza immersiva ideata e condotta da Teresa Maria Federici e destinata ai più piccoli. Il percorso si concluderà domenica 26 ottobre con ’ Il diario di Adamo ed Eva ’, ispirato da un racconto di Mark Twain, tra situazioni comiche, surreali, ma anche profondamente umane.\nPer queste tre produzioni sono stati coinvolti i giovani compositori Danilo Comitini (autore delle musiche per ’Il diario di Adamo ed Eva’) e Damiano Drei, che ha arrangiato brani di Nino Rota per ’Gian Burrasca’ e composto invece per Nils Holgersson.\nIn occasione degli appuntamenti, sarà possibile unirsi alle visite guidate gratuite Racconti in mosaico tra domus e palazzi , in programma al Museo Classis alle 15.30 (partenza dalla biglietteria) e rese possibili dal sostegno di Gruppo Hera. Non è necessaria iscrizione.\n\"Sono davvero lieto di ospitare presso il Classis Ravenna questo nuovo progetto musicale de La Corelli con la Fondazione Cherubini e il Teatro Alighieri, che ringrazio per le collaborazioni messe in atto – afferma Giuseppe Sassatelli, presidente della Fondazione RavennAntica – La sperimentazione dello scorso anno è andata molto bene: l’idea di unire lo spazio museale, che racconta la storia della nostra città e del nostro territorio, a questa nuova proposta, che trae spunto da importanti testi della narrativa, mi sembra un ottimo modo per far vivere al pubblico, anche a quello dell’infanzia, esperienze che, contaminandosi l’un l’altra, arricchiscono ancor più l’esperienza museale e le proprie conoscenze, ampliando le emozioni vissute\".\n\"Dopo la rassegna dello scorso anno, incentrata sul gioco e sulla musica, quest’autunno abbiamo voluto offrire quattro appuntamenti pensati per un pubblico ampio ed eterogeneo, con un’attenzione particolare alle famiglie e ai più piccoli, dai sei anni in su – spiega Jacopo Rivani, direttore artistico de La Corelli e curatore del progetto – Il filo conduttore è quello della narrazione che incontra la musica, dando vita a storie capaci di emozionare, divertire e far riflettere\".\nInfo e prevendite: biglietteria Teatro Alighieri 0544 249244 – Biglietteria online, biglietti: 5 euro Classis Ravenna: 0544-473717 (dalle 10 alle 17).\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Education"
  ],
  "topics": [
    "Arts, Culture and Entertainment->cultural development",
    "Arts, Culture and Entertainment->art exhibition",
    "Arts, Culture and Entertainment->music",
    "Lifestyle and Leisure->club and association",
    "Lifestyle and Leisure->hobby",
    "Lifestyle and Leisure->lifestyle",
    "Education->students",
    "Education->social learning"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://api.whatsapp.com/send?text=Storie%20in%20musica%20al%20museo%20Classis.%20Quattro%20domeniche%20per%20tutti%20https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002&t=Storie%20in%20musica%20al%20museo%20Classis.%20Quattro%20domeniche%20per%20tutti",
    "https://x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002&text=Storie%20in%20musica%20al%20museo%20Classis.%20Quattro%20domeniche%20per%20tutti",
    "https://x.com/share",
    "https://www.x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002&text=Storie%20in%20musica%20al%20museo%20Classis.%20Quattro%20domeniche%20per%20tutti",
    "https://www.api.whatsapp.com/send?text=Storie%20in%20musica%20al%20museo%20Classis.%20Quattro%20domeniche%20per%20tutti%20https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fstorie-in-musica-al-museo-5f011002&t=Storie%20in%20musica%20al%20museo%20Classis.%20Quattro%20domeniche%20per%20tutti",
    "https://www.facebook.com/sharer/sharer.php",
    "https://api.whatsapp.com/send"
  ],
  "external_images": [],
  "internal_images": [],
  "entities": {
    "persons": [
      {
        "name": "Teresa Maria Federici",
        "sentiment": "negative"
      },
      {
        "name": "Giannino Stoppani",
        "sentiment": "none"
      },
      {
        "name": "Selma Lagerlöf",
        "sentiment": "none"
      },
      {
        "name": "Gian Burrasca",
        "sentiment": "none"
      },
      {
        "name": "Corelli",
        "sentiment": "none"
      },
      {
        "name": "Vamba",
        "sentiment": "none"
      }
    ],
    "locations": [
      {
        "name": "Palazzo Milzetti Articolo",
        "sentiment": "none"
      }
    ],
    "organizations": [
      {
        "name": "Fondazione RavennAntica",
        "sentiment": "none",
        "tickers": []
      },
      {
        "name": "Classis Ravenna",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T08:20:32.555+03:00",
  "updated": "2025-09-19T09:06:19.000+03:00"
}