{
  "thread": {
    "uuid": "592572a5f44e5fb9e794e1f7cdeac831d8291955",
    "url": "https://akharinkhabar.ir/local/10657252/تجلی-مهر-در-خانه-دوم-فرزندان-ایران",
    "site_full": "akharinkhabar.ir",
    "site": "akharinkhabar.ir",
    "site_section": "https://akharinkhabar.ir/local",
    "site_categories": [
      "media"
    ],
    "section_title": "آخرین خبر | استانها ",
    "site_title": null,
    "title": "تجلی مهر در خانه دوم فرزندان ایران",
    "title_full": "تجلی مهر در خانه دوم فرزندان ایران",
    "published": "2025-09-18T08:50:58.963+03:00",
    "replies_count": 0,
    "participants_count": 1,
    "site_type": "news",
    "country": "IR",
    "main_image": "https://app.akharinkhabar.ir/images/2025/09/18/dcf8ece7-ae9c-4e08-bf52-6d4e46ad10f7.jpeg",
    "performance_score": 0,
    "domain_rank": 29593,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "592572a5f44e5fb9e794e1f7cdeac831d8291955",
  "url": "https://akharinkhabar.ir/local/10657252/تجلی-مهر-در-خانه-دوم-فرزندان-ایران",
  "ord_in_thread": 0,
  "author": "@akharinkhabar",
  "published": "2025-09-18T08:50:58.963+03:00",
  "title": "تجلی مهر در خانه دوم فرزندان ایران",
  "text": "تجلی مهر در خانه دوم فرزندان ایران\nایرنا/ ایلام- ایرنا- در آستانه فصل مهر و شکفتن شکوفههای دانش، مدارس ایلام چون خانهای گرم، آراسته و پر از مهربانی چشمانتظار بازگشت فرزندان داناییاند، این روزها که نام مدرسه در همه جا زمزمه میشود کودکان و نوجوانان ایلام و ایران خود را برای ورود به «خانه دوم» و آغاز فصل دیگر از دانایی و آگاهی آماده میکنند.\nبه گزارش خبرنگار ایرنا، شهریور که به نیمه میرسد، هوا بوی عطر تازه کتاب و دفتر و پوشاک و نوشت افزار جدید میدهد و نوای امید و دانایی در کوچه پس کوچهها طنینانداز میشود، از دوردستترین روستاهای کوهستانی تا محلههای پرتردد شهری شور بازگشت به مدرسه دلها را گرم و خاطره مهرهای گذشته را زنده میکند.\nدانشآموزان با چشمانی درخشان و دلهای پر از اشتیاق در آستانه فصلی نو، لباس دانایی به تن میکنند، فصلی که نه تنها شزوع درس و مشق که سرآغاز بلوغ فکری، اجتماعی و فرهنگی نسل آیندهساز است.\nپدرها و مادرها با چشمانی امیدوار، معلمان با دستانی گشوده و مدارس با فضایی تازه و آراسته آماده میزبانی از فردای روشن این سرزمین میشوند و در این میان، کوشش مسئولان آموزش و پرورش ایلام برای فراهمسازی زیرساختهای مناسب، نوسازی مدارس، تامین تجهیزات و برگزاری دورههای توانمندسازی برای معلمان و فرهنگیان جلوهای از عزم جدی برای ساختن آیندهای روشنتر است.\nبا پایان تابستان و آغاز مهر، بار دیگر زنگ مدرسه به صدا درمیآید و میلیونها دانشآموز در سراسر کشور مسیر پرشکوه علمآموزی را آغاز میکنند.\nدر استان ایلام نیز این روزها مدارس با شور و هیجان آماده استقبال از ۱۱۴ هزار دانشآموز هستند که از این میان، ۲۴ هزار نوآموز کلاس اولی برای نخستین بار طعم شیرین استقلال و فضای مدرسه را تجربه میکنند و فضای مدارس سرشار از شوق دیدار دوباره و انگیزه برای آموختن خواهد بود، شور و شوقی که از چشمان درخشان نوگلان کلاس اولی بیش از هر زمان دیگری نمایان میشود.\nنوسازی ۲۰۰ مدرسه در مناطق کمبرخوردار؛ گام بلند ایلام برای عدالت آموزشی\nدر آستانه سال تحصیلی جدید، طرح گستردهای برای بهسازی و شادابسازی ۲۰۰ مدرسه با ۸۰۰ کلاس درس در هفت شهرستان کمتر برخوردار ایلام کلید خورده است، حرکتی مؤثر و هدفمند که با مشارکت خیران، گروههای جهادی و نهادهای حمایتی به اجرا درآمده تا بستر آموزش در دوردستترین نقاط نیز رنگ توسعه و کیفیت بگیرد.\nمدیرکل نوسازی، توسعه و تجهیز مدارس ایلام در اینباره گفت که این طرح بر اساس دستور وزارت آموزش و پرورش و با هدف ارتقای محیط یادگیری در مناطق کمبرخوردار اجرا میشود و شامل رنگآمیزی کامل فضاها، بازسازی میز و نیمکتها، بهسازی سامانههای برقی و مکانیکی، ایمنسازی سامانه گرمایشی و سرمایشی و رفع مشکلات رطوبتی و فرسودگی مدارس است.\nجلال حمره افزود: فرهنگیان، گروههای جهادی، بسیج دانشآموزی، خیران و همچنین گروههای مردمی نقش کلیدی در این برنامه دارند و تلاش خواهد شد که در رایزنی با نهادهایی مانند بنیاد علوی و برکت دامنه این طرح به همه ۱۴ منطقه آموزشی استان گسترش یابد.\nکتابهای درسی تأمین شده؛ ثبتنامهای نهایی در آستانه مهر\nمدیرکل آموزش و پرورش ایلام نیز با اعلام آماده بودن کتابهای درسی اظهار کرد: همه کتابهای درسی دانشآموزان استان توزیع شده و در صورت دریافت نکردن برخی دانشآموزان به هر دلیلی از جمله جابهجایی، امکان ثبت سفارش دوباره فراهم است.\nایرج زینیوند گفت: بیش از ۹۰ درصد دانشآموزان نامنویسی خود را نهایی کردهاند و پس از اعلام نتایج آزمونهای شهریور، آمار نهایی تکمیل خواهد شد.\nوی با اعلام آمادهسازی زیرساختها، نیروی انسانی و تجهیزات آموزشی بیان کرد که ۱۱ هزار معلم در ۱۴۰۰ فضای آموزشی مهرماه آغازگر فصل جدیدی از تعلیم در استان خواهند بود.\nمدیرکل آموزش و پرورش ایلام افزود که ۷۷ گروه متشکل از بیش از ۲۰۰ بازرس اداره کل آموزش و پرورش همه مدارس استان را پیش از مهر پایش و ارزیابی کردهاند تا هرگونه کمبود و نقص فنی، بهداشتی و تجهیزاتی رفع شود.\nزینیوند در اینباره گفت: هدف ما، آغاز مهر با آرامش و نظم است و از اینرو با اجرای تمرین آمادگی مدارس و شناسایی کمبودهای احتمالی، برای سال تحصیلی متفاوتی آمادهایم.\nوی با اشاره به اهمیت ارتقای سطح کیفی و دانش معلمان اظهار کرد که دورههای توانمندسازی معلمان از تابستان آغاز شده و در طول سال ادامه خواهد داشت تا فرآیند آموزش با بالاترین استاندارد ممکن اجرا شود.\nمدیرکل آموزش و پرورش ایلام تاکید کرد که امسال رویکرد اصلی ما این است که در مدارس دانش آموزان افزون بر کسب دانش، آگاهی و آموزش در انگیزه، نظم و نشاط هم بدرخشند.\nپایش بازار نوشتافزار؛ برخورد قانونی با هرگونه گرانفروشی\nادارهکل صنعت، معدن و تجارت استان ایلام نیز در آستانه سال تحصیلی جدید، طرح ویژه نظارت بر بازار نوشتافزار، کیف، کفش و سایر لوازم دانشآموزی را آغاز کرده است.\nمدیرکل صمت ایلام در این باره گفت که این طرح با مشارکت گشتهای مشترک اتاق اصناف و تعزیرات حکومتی تا نیمه مهر ادامه دارد و با هرگونه تخلف اعم از گرانفروشی، عرضه کالای بیکیفیت، تقلبی یا قاچاق، بدون اغماض برخورد خواهد شد.\nرضا محمدرحیمی تأکید کرد: هدف اصلی ایجاد آرامش در بازار، حمایت از حقوق مصرفکنندگان و جلوگیری از هرگونه سوء استفاده اقتصادی در آستانه سال تحصیلی است و شهروندان میتوانند گزارش تخلفها را از طریق سامانه ۱۲۴ اطلاع دهند.\nبازگشایی مدارس در مهر، آغازی است بر فصلی نو از بالندگی، خودباوری و شکوفایی استعدادهایی که آینده ایران را رقم میزنند و در این میان هم مدارس ایلام با آمادگی کامل از لحاظ زیرساخت، منابع انسانی، تجهیزات و محتوا، مهیای استقبال از ۱۱۴ هزار دانشآموز هستند.\nاز نوسازی و زیباسازی مدارس مناطق کمبرخوردار گرفته تا پایش دقیق ثبتنامها و بازار نوشتافزار همه چیز حکایت از ارادهای راسخ برای ساختن «مهر متفاوتی» دارد؛ مهری که در آن علم، عشق، انگیزه و امید سنگبنای مدرسهای سرشار از نور و دانایی خواهد بود.\nسرانجام این که مهر، تجلی عزم ملی برای پرورش نسلی آگاه، توانمند و خلاق است که در سایه کوشندگی معلمان دلسوز و همت مسئولان در مسیر نور و آگاهی گام برمیدارند و امسال نیز با آغاز سال تحصیلی، ایلام هم مانند دیگر استانهای ایران شاهد فصلی متفاوت از تحول، امید و شکوفایی برای ساختن فردای میهن خواهد بود.",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "positive",
  "categories": [
    "Education",
    "Human Interest",
    "Social Issue"
  ],
  "topics": [
    "Education->students",
    "Education->teachers",
    "Education->primary education",
    "Human Interest->graduation",
    "Social Issue->communities",
    "Social Issue->children",
    "Social Issue->social services"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T08:50:58.963+03:00",
  "updated": "2025-09-18T08:58:39.000+03:00"
}