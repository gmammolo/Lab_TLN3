{
  "thread": {
    "uuid": "4cda477ea84617303f948fd171fd2ea4eb960bb6",
    "url": "https://akharinkhabar.ir/local/10657269/آمادگی-مدارس-استان-اردبیل-برای-میزبانی-از-دانش-آموزان",
    "site_full": "akharinkhabar.ir",
    "site": "akharinkhabar.ir",
    "site_section": "https://akharinkhabar.ir/local",
    "site_categories": [
      "media"
    ],
    "section_title": "آخرین خبر | استانها ",
    "site_title": null,
    "title": "آمادگی مدارس استان اردبیل برای میزبانی از دانش‌آموزان",
    "title_full": "آمادگی مدارس استان اردبیل برای میزبانی از دانش‌آموزان",
    "published": "2025-09-18T08:51:13.781+03:00",
    "replies_count": 0,
    "participants_count": 1,
    "site_type": "news",
    "country": "IR",
    "main_image": "https://app.akharinkhabar.ir/images/2025/09/18/3a272728-fb5d-40b1-b20c-ac0cc6612a76.jpeg",
    "performance_score": 0,
    "domain_rank": 29593,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4cda477ea84617303f948fd171fd2ea4eb960bb6",
  "url": "https://akharinkhabar.ir/local/10657269/آمادگی-مدارس-استان-اردبیل-برای-میزبانی-از-دانش-آموزان",
  "ord_in_thread": 0,
  "author": "@akharinkhabar",
  "published": "2025-09-18T08:51:13.781+03:00",
  "title": "آمادگی مدارس استان اردبیل برای میزبانی از دانش‌آموزان",
  "text": "آمادگی مدارس استان اردبیل برای میزبانی از دانشآموزان\nایرنا/ اردبیل- ایرنا- استان اردبیل که پیشتر با کمبود جدی فضاهای آموزشی روبهرو بود، در قالب پروژه مهر با همت جمعی از نیکوکاران نیکاندیش، مسئولان آموزش و پرورش و نوسازی، توسعه و تجهیز مدارس در آستانه سال تحصیلی جدید آماده میزبانی از دانشآموزان این استان شده است.\nبه گزارش ایرنا، سرانه فضای آموزشی در استان اردبیل بر اساس آخرین آمارها حدود ۴.۲ مترمربع بوده و یک مترمربع کمتر از میانگین کشوری است و با توجه به این شرایط در مجموع به ۶ هزار و ۸۰۰ کلاس درس جدید در استان نیاز داریم که البته این کمبود در نقاط مختلف یکسان نیست؛ به طوری که سرانه فضاهای آموزشی در برخی نقاط مانند شهرستان اردبیل بسیار کمتر (حدود ۲ مترمربع) است.\nالبته موضوع به مرکز محدود نیست و چهار شهرستان پارسآباد، اصلاندوز، خلخال و مشگینشهر در شمال و جنوب استان اردبیل نیز در وضعیت بحرانی مشابهی از نظر تامین فضای آموزشی قرار دارند و سرانه فضای آموزشی در این نقاط هم پایینتر از میانگین کشوری است.\nاین مساله به نوبه خود موجب بروز مشکلات دیگری مانند تراکم دانشآموزان شده، به طوری که میزان تراکم دانشآموز در هر کلاس در کل استان ۲۳ نفر و در مناطق شهری ۲۷ نفر رسیده است؛ در پی این کمبود سقف تعداد دانشآموزان در هر کلاس ۳۵ نفر شده در حالی که حد استاندارد هر کلاس در دوره ابتدایی ۲۴ نفر و در دوره متوسطه ۲۷ نفر تعیین شده است.\nبا این وجود استان اردبیل که در سالهای گذشته در پی فرسوده شدن زیرساختهای موجود و افزایش تعداد دانشآموزان با چالش کمبود فضاهای آموزشی روبهرو بوده، پس از روی کار آمدن دولت چهاردهم و تاکید رئیس جمهور بر عدالت آموزشی در زمینه توسعه فضاهای آموزشی و تجهیز مدارس شاهد تحولی شگرف است.\nاز جمله اقدامات صورت گرفته در این زمینه میتوان به آغاز عملیات احداث ۳۷۶ کلاس درس در استان در قالب ۱۵ مدرسه (۱۰ مدرسه ۱۲ کلاسه و پنج مدرسه ۱۵ کلاسه) در جریان سفر فاطمه مهاجرانی، سخنگوی دولت چهاردهم به اردبیل اشاره کرد.\nگام بلند دولت چهاردهم برای جبران کمبود فضای آموزشی\nاستاندار اردبیل پیشتر با اشاره به برنامه دولت برای احداث سه هزار و ۲۲۸ کلاس درس تا پایان برنامه هفتم پیشرفت تشریح کرد: در حال حاضر سرانه فضای آموزشی در استان از میانگین کشوری (۵.۲ مترمربع) پایینتر بوده و برای رسیدن به شاخص تعیین شده (۶.۱ مترمربع) به یک هزار و ۱۴۰ کلاس درس نیاز داریم که برای این منظور اقدامات لازم در سطح استان آغاز شده است.\nمسعود امامی یگانه با اشاره به برنامهریزی برای بهرهبرداری از ۷۴۰ کلاس درس در استان اردبیل تا پایان سال جاری افزود: برای سال تحصیلی سال آینده نیز برنامهریزی شده است تا یک هزار و ۴۰ کلاس درس تکمیل و به نظام آموزشی استان تحویل داده شود.\nوی به اضافه شدن سالانه ۱۵۰ کلاس درس به فضای آموزشی استان اردبیل اشاره داشت و اظهار کرد: امسال رشد احداث کلاسهای درسی پنج برابر افزایش داشته است و به حدود ۷۰۰ کلاس درس خواهد رسید.\nمعاون هماهنگی امور اعمرانی استاندار اردبیل نیز با اشاره به آغاز ساخت سه هزار و ۲۲۸ کلاس درس گفت: ساخت این تعداد کلاس درس بدون همراهی مردم امکان ندارد و از همین رو گروههای مردمی در کنار خیرین مدرسهساز برای تحقق این مهم تشکیل شده است.\nفرهاد سبحانی بیان کرد: عملیات اجرایی ساخت یکهزار و ۱۱۵ کلاس درس در استان اردبیل در این راستا آغاز شده است و سایر پروژهها نیز در مرحله تحویل زمین، جانمایی و یا آغاز عملیات ساخت قرار دارد.\nوی از تحویل حدود ۴۰۰ کلاس درس به آموزش و پرورش به مناسبت آغاز سال تحصیلی جدید خبر داد و یادآور شد: اگر این آمار را با احداث سالانه حداکثر ۱۵۰ کلاس درس در گذشته مقایسه کنیم، نشان میدهد که چه کار بزرگی در استان اردبیل آغاز شده است.\nتجهیز مدارس و افزایش فضاهای ورزش دانشآموزی\nمدیرکل آموزش و پرورش استان اردبیل هم در گفت و گو با خبرنگار ایرنا با اشاره به تقویت نهضت مدرسهسازی با افزایش پنج برابری در سال جاری و تاکید رییس جمهور مبنی بر مردم محوری در ساخت مدارس جدید بیان کرد: بر همین اساس ۱۹۴ گروه شامل یک هزار و ۴۸۰ نفر عضو در استان اردبیل تشکیل شد تا احداث این سه هزار کلاس درس جدید با استفاده از این ظرفیت مردمی نیز اعتبارهای ملی و استانی هرچه سریعتر تکمیل گردد.\nسیداردشیر رشیدی آلهاشم با اشاره به تکلیف آموزش و پرورش برای برچیدن مدارس کانکسی با جمعیت دانشآموزی بیش از ۱۰ نفر، برچیدن مدارس سنگی ناایمن و بازسازی مدارس تخریبی در سه سال آینده افزود: همچنین در قالب پروژه مهر هوشمندسازی ۷۰ درصد مدارس استان با نصب تجهیزات نوین آموزشی و کمک آموزشی مانند ویدئو پروژکتور، اینترنت و تخته هوشمند انجام شده است.\nوی با اشاره به تلاشها برای افزایش فضاهای ورزشی دانشآموزی استان اردبیل با کمک خیرین اظهار کرد: میانگین سرانه ورزشی دانشآموزی در سطح کشور ۰.۳۷ مترمربع و در استان ۰.۲۲ مترمربع است و بر همین اساس طرح میدان همدلی به نام شهید سلیمانی در دست اجرا است.\nمدیرکل آموزش و پرورش استان اردبیل اضافه کرد: در همین راستا ۱۱ پروژه ورزشی در قالب طرح شهید سلیمانی شامل پنج زمین چمن مصنوعی در ناحیه یک آموزش و پرورش اردبیل و ۶ کلاس تربیت بدنی شامل سه کلاس در پارسآباد و یک کلاس در مشگینشهر، نیر و نمین با اعتبار ۷۰ میلیارد ریال آماده بهرهبرداری در سال تحصیلی جدید شده است.\nوی همچنین به جمعیت دانشآموزی ۲۶۷ هزار نفری استان اردبیل اشاره کرد و افزود: کمبود نیروی انسانی از دیگر مشکلات آموزش و پرورش استان اردبیل بود که در این راستا با استمرار خدمت بازنشستگان، استفاده از نیروهای تازه استخدام شده و در مجموع تامین ۱۸ هزار و ۷۰۰ معلم، تلاش کردیم تا در اول مهر هیچ کلاسی بدون معلم نباشد و سال تحصیلی جدید بدون مشکل جدی آغاز شود.\nبه گفته رشیدی آلهاشم، برای آغاز سال تحصیلی جدید در استان اردبیل ۱۱ هزار کلاس درس در قالب ۲ هزار و ۷۳۱ مدرسه (از جمله ۳۵۶ مدرسه غیردولتی با ۲ هزار و چهار کلاس درس و ظرفیت پذیرش ۳۵ هزار دانشآموز) آمادهسازی شده است.",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "positive",
  "categories": [
    "Education",
    "Human Interest",
    "Social Issue"
  ],
  "topics": [
    "Education->students",
    "Education->educational grading",
    "Education->school",
    "Human Interest->graduation",
    "Social Issue->children",
    "Social Issue->demographics",
    "Social Issue->social services"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T08:51:13.781+03:00",
  "updated": "2025-09-18T08:56:53.000+03:00"
}