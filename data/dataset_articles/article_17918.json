{
  "thread": {
    "uuid": "adf78a60d0bd98647b60c5330bc5c1483f7259ff",
    "url": "https://umraniye.meb.gov.tr/www/icerik_goruntule.php?KNO=2462",
    "site_full": "umraniye.meb.gov.tr",
    "site": "meb.gov.tr",
    "site_section": "https://umraniye.meb.gov.tr/meb_iys_dosyalar/xml/rss_duyurular.xml",
    "site_categories": [],
    "section_title": "İSTANBUL - ÜMRANİYE İLÇE MİLLÎ EĞİTİM MÜDÜRLÜĞÜ",
    "site_title": "T.C. MillÃ® EÄitim BakanlÄ±ÄÄ±",
    "title": "ÖĞRENCİLERİN MESLEKİ YÖNELİMLERİNİ GÜÇLENDİRECEK ENVANTERLER UYGULANACAK",
    "title_full": "ÖĞRENCİLERİN MESLEKİ YÖNELİMLERİNİ GÜÇLENDİRECEK ENVANTERLER UYGULANACAK",
    "published": "2025-09-18T09:12:00.000+03:00",
    "replies_count": 0,
    "participants_count": 1,
    "site_type": "news",
    "country": "TR",
    "main_image": "http://umraniye.meb.gov.tr/meb_iys_dosyalar/2025_09/18091048_333.jpg",
    "performance_score": 0,
    "domain_rank": 3990,
    "domain_rank_updated": "2025-09-16T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "adf78a60d0bd98647b60c5330bc5c1483f7259ff",
  "url": "https://umraniye.meb.gov.tr/www/icerik_goruntule.php?KNO=2462",
  "ord_in_thread": 0,
  "author": "İSTANBUL - ÜMRANİYE İLÇE MİLLÎ EĞİTİM MÜDÜRLÜĞÜ",
  "published": "2025-09-18T09:12:00.000+03:00",
  "title": "ÖĞRENCİLERİN MESLEKİ YÖNELİMLERİNİ GÜÇLENDİRECEK ENVANTERLER UYGULANACAK",
  "text": "0\n09:12\n18.09.2025\nÖğrencilerin ilgi, yetenek ve kişilik özelliklerini tanıyarak eğitim ve meslek tercihlerinde doğru yönlendirilmelerini sağlamak amacıyla Millî Eğitim Bakanlığınca \"Mesleki İlgi ve Mesleki Beceri Envanterleri\" geliştirildi. Yazılım süreçleri tamamlanan envanterler, 2025-2026 eğitim öğretim yılından itibaren ortaokul ve lise öğrencilerine uygulanacak.\nDijital ortamda uygulanacak envanterler, hazırlanan internet sitesi üzerinden öğrenciler tarafından cevaplanacak. Yanıtlar, okul rehber öğretmeni ve psikolojik danışmanlar tarafından değerlendirilecek, böylelikle öğrencilere mesleki rehberlik kapsamında yönlendirme ve yerleştirme hizmeti sunulacak.\nEnvanterler sayesinde öğrencilerin liseye geçiş ve program tercihlerinde daha doğru yönlendirilmesi, dijital yeterliklerinin güçlendirilmesi ve mesleklere yönelik olumlu tutum geliştirmeleri hedefleniyor. Çalışma, öğrencilerin hem kendilerine uygun programları seçmelerine hem de eğitim ile iş yaşamı arasındaki ilişkiyi daha bilinçli kavramalarına katkı sağlayacak.\n\"Mesleki İlgi Envanteri\"; bilim, doğa/ekosistem, sosyal etki, kültür, toplum ve inanç sistemi, sanat, spor, sağlık, teknoloji ve mühendislik, veri bilimi ve dijital iletişim gibi geniş bir yelpazede öğrencilerin ilgilerini ölçmeye yönelik maddeler içeriyor.\n\"Mesleki Beceri Envanteri\" ise ortaokul ve lise öğrencilerinin mesleki ve teknik anadolu liselerinde yer alan 53 alan ve 114 dala yönelik beceri profillerini belirlemek üzere hazırlandı. Ortaokul düzeyinde öğrenciler liseye geçiş sürecinde ilgi ve becerilerine uygun alanlara yönlendirilecek, lise düzeyinde ise yükseköğretim programlarına veya meslek dallarına daha bilinçli yönelimleri sağlanacak.\nEnvanterler yalnızca öğrenciler için değil, öğretmen ve veliler için de yol gösterici olacak. Rehberlik ve psikolojik danışma hizmetlerinde kullanılacak bu araçlar, öğrencilerin mesleki gelişimlerini destekleyecek güçlü bir kaynak niteliği taşıyor.\nTürkiye Yüzyılı Maarif Modeli'nin temel ilkeleri doğrultusunda hazırlanan envanterler, eğitim ile istihdam arasındaki bağı güçlendirerek Türkiye'nin nitelikli insan kaynağı yetiştirme hedefini destekleyecek.\nBu sayede öğrenciler yalnızca okul dönemlerinde değil; yaşam boyu gelişim süreçlerinde de kendilerini tanıyacak, potansiyellerini ortaya çıkaracak ve doğru mesleki kararlar alabilecek.",
  "highlightText": "",
  "highlightTitle": "",
  "highlightThreadTitle": "",
  "language": "turkish",
  "sentiment": "positive",
  "categories": [
    "Education",
    "Human Interest"
  ],
  "topics": [
    "Education->vocational education",
    "Education->students",
    "Education->educational grading"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-18T09:17:42.366+03:00",
  "updated": "2025-09-18T09:21:19.000+03:00"
}