{
  "thread": {
    "uuid": "c8bdbfa81027d469f1cefadb8dcf71f3c66971fd",
    "url": "https://www.tio.ch/svizzera/cronaca/1820261/getta-cloro-nel-laghetto-fa-strage-di-pesci",
    "site_full": "www.tio.ch",
    "site": "tio.ch",
    "site_section": "https://www.20minuti.ch",
    "site_categories": [
      "media",
      "top_news_ch",
      "top_news"
    ],
    "section_title": "Il portale del Ticino - Ticinonline",
    "site_title": null,
    "title": "Getta cloro nel laghetto, fa strage di pesci",
    "title_full": "Getta cloro nel laghetto, fa strage di pesci",
    "published": "2025-03-06T00:02:00.000+02:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "https://media.tio.ch/files/domains/tio.ch/images/4c93/f_-getta-cloro-nel-laghetto-fa-strage-di-pesci-1ittt.jpg?v=1",
    "performance_score": 0,
    "domain_rank": 41741,
    "domain_rank_updated": "2025-03-03T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c8bdbfa81027d469f1cefadb8dcf71f3c66971fd",
  "url": "https://www.tio.ch/svizzera/cronaca/1820261/getta-cloro-nel-laghetto-fa-strage-di-pesci",
  "ord_in_thread": 0,
  "parent_url": null,
  "author": "20 Minuten",
  "published": "2025-03-06T00:02:00.000+02:00",
  "title": "Getta cloro nel laghetto, fa strage di pesci",
  "text": "L'intenzione era quella di mantenere pulita la sua piscina naturale. Ma non ha tenuto conto delle conseguenze per le acque vicine.\nUETIKON - Le conseguenze per i fiumi Scheidbach e Mühlebach sono state significative: in totale sono morti 69 pesci in un tratto di 1,2 chilometri. Il motivo? L'acqua era contaminata dal cloro. Ciò è stato causato da una donna di Uetikon (ZH) che intendeva disinfettare l'acqua del suo laghetto naturale.\nLa donna è stata condannata a una multa sospesa con la condizionale di 35 aliquote giornaliere da 120 franchi e a una multa di 500 franchi per violazione colposa della legge federale sulla protezione delle acque, maltrattamento di animali e violazione della legge sui prodotti chimici. A ciò si aggiungono le spese processuali pari a 1'700 franchi, come riporta il “Tages-Anzeiger”.\nMa come si è verificato questo incidente? A quanto pare la donna voleva pulire il suo laghetto naturale balneabile e pensava che i granuli di cloro Planet Pool fossero il prodotto giusto. Ciò che non ha considerato è che è un prodotto pensato per le piscine, non per i laghetti naturali balneabili. Come se non bastasse, lo ha anche utilizzato in una concentrazione decisamente troppo elevata: il contenuto di cloro era 75 volte superiore a quello delle piscine pubbliche e 260 volte superiore al valore indicativo per l'acqua corrente. Ogni mese gettava nello stagno mezzo chilo di granuli.\nÈ chiaro che non lo abbia fatto con cattive intenzioni. Il problema è che nel momento in cui ha notato che iniziavano a crescere delle alghe, ha anche pensato che il cloro non funzionasse più. Così ha prosciugato l'acqua dal suo laghetto. Che si è riversata, tramite le fognature, nei corsi d'acqua. Con le conseguenze sopra descritte.\nNon è dato sapere se la donna si sia avvelenata a sua volta facendo il bagno nell'acqua contaminata. Secondo l'ordinanza penale, si era praticamente immersa in un disinfettante puro.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment",
    "Social Issue",
    "Human Interest"
  ],
  "topics": [
    "Environment->environmental clean-up",
    "Environment->water pollution",
    "Social Issue->social problem",
    "Social Issue->social condition",
    "Human Interest->human mishap"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-06T00:09:21.864+02:00",
  "updated": "2025-03-06T00:09:21.864+02:00"
}