{
  "thread": {
    "uuid": "5619cc85d997d70470c7dca8fcaebadefd93aacf",
    "url": "https://naciodigital.cat/impacte/terra/minim-historic-gel-mari-en-tercer-febrer-mes-calid_2090811_102.html",
    "site_full": "naciodigital.cat",
    "site": "naciodigital.cat",
    "site_section": "https://naciodigital.cat/lleida",
    "site_categories": [
      "top_news_es",
      "top_news"
    ],
    "section_title": "Nació Digital Lleida: notícies i actualitat d&#039;última hora",
    "site_title": null,
    "title": "Mínim històric del gel marí en el tercer febrer més càlid",
    "title_full": "Mínim històric del gel marí en el tercer febrer més càlid",
    "published": "2025-03-06T05:00:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://naciodigital.cat/impacte/uploads/s1/21/31/37/73/minim-gel-pols-canvi-climatic-febrer_31_1148x644.png",
    "performance_score": 0,
    "domain_rank": 47448,
    "domain_rank_updated": "2025-03-03T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "5619cc85d997d70470c7dca8fcaebadefd93aacf",
  "url": "https://naciodigital.cat/impacte/terra/minim-historic-gel-mari-en-tercer-febrer-mes-calid_2090811_102.html",
  "ord_in_thread": 0,
  "parent_url": null,
  "author": "Impacte",
  "published": "2025-03-06T05:00:00.000+02:00",
  "title": "Mínim històric del gel marí en el tercer febrer més càlid",
  "text": "Comença a no ser notícia que el planeta estigui per sobre del llindar d'1,5 graus d'escalfament. De fet, aquest febrer s'ha encadenat el dinovè dels darrers 20 mesos amb aquesta circumstància. Una de les conseqüències directes de tant temps amb temperatures globals anòmales és la disminució del gel polar. Aquest febrer, segons les dades de Copèrnicus, s'ha assolit un mínim històric per sota dels dos darrers anys.\nTot el febrer per sota el mínim històric\nEl pitjor any per a l'extensió del gel marí al conjunt dels dos pols havia estat el 2023. Després d'una certa recuperació el 2024, enguany es va produir un punt d'inflexió a inicis de febrer, segons les dades del Servei de Canvi Climàtic de Copèrnicus. L'extensió diària s'ha situat al llarg d'aquest per sota del rècord de fa dos anys).\nEn el cas de l'Àrtic, el febrer ha encadenat el tercer rècord mensual seguit i s'ha situat un 8% menys que la mitjana del 1991-2020. A l'Antàrtida, per la seva banda, malgrat no ser el pitjor registre mensual -el quart d'ençà que hi ha registres-, està un 26% per sota de l'habitual.\nEl tercer febrer més càlid (malgrat la Niña)\nEl febrer de 2025 es va tancar amb una temperatura mitjana de 13,36 ºC. Pot semblar poc, però no només és 0,63 graus per sobre de la mitjana 1991-2020 -que ja té en compte l'impacte del canvi climàtic-, sinó fins a 1,59 més que l'era preindustrial. D'aquesta manera, s'encadenen 19 dels darrers 20 mesos per sobre del llindar marcat a l'Acord de París.\nEn el rànquing històric, s'ha situat en tercera posició, només per darrere del 2024 i del 2016, dos moments en què hi havia actius episodis del Niño. Actualment, el principal fenomen de variabilitat climàtica natural manté condicions d'una Niña feble. Malgrat això, les temperatures de la Terra estan lluny de normalitzar-se i, de fet, aquest març ha començat amb anomalies d'uns 1,7 ºC respecte als preindustrials.\n“El febrer de 2025 continua la ratxa de temperatures rècord observades durant els últims dos anys. Una de les conseqüències d'un món més càlid és la fusió del gel marí i això ha empès al mínim de cobertura de gel marí als dos pols”, assegura Samantha Burgess, responsable estratègica per al clima del Centre Europeu de Prediccions a Mitjà Termini (ECMWF).\nValors extrems com el de gener de 2025 -1,75 graus per sobre l'època preindustrial- es van produir malgrat estar actiu un episodi de la Niña. Això sí, segons l'última actualització de l'Organització Meteorològica Mundial (OMM) es tracta d'un fenomen feble i probablement de curta durada.\nVa començar el desembre del 2024 i, actualment, hi ha un 60% d'opcions que les condicions tornin a ser neutrals entre el març i el maig augmentant fins al 70% per a l'abril-juny de 2025.\nUn episodi de la Niña suposa un refredament a l'oceà Pacífic equatorial. Només si és intens, es pot notar inicialment a la resta d'oceans i, posteriorment, també al conjunt de l'atmosfera.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Environment",
    "Social Issue"
  ],
  "topics": [
    "Environment->global warming",
    "Environment->climate change",
    "Environment->environmental pollution",
    "Social Issue->social problem",
    "Social Issue->demographics",
    "Social Issue->social condition"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-06T05:03:07.899+02:00",
  "updated": "2025-03-06T05:03:07.899+02:00"
}