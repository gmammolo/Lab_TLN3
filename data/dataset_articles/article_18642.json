{
  "thread": {
    "uuid": "7a3c1ae9b50a4c848bf876834d72ea1708e77d40",
    "url": "https://www.wired.it/article/ghiacci-polari-livelli-minimi-storici-copernicus-dati",
    "site_full": "www.wired.it",
    "site": "wired.it",
    "site_section": "https://www.zazoom.it",
    "site_categories": [
      "media"
    ],
    "section_title": "Zazoom Social News - Ultime News",
    "site_title": null,
    "title": "Ghiacci polari, secondo i dati di Copernicus i livelli sono ai minimi storici",
    "title_full": "Ghiacci polari, secondo i dati di Copernicus i livelli sono ai minimi storici",
    "published": "2025-03-06T05:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://media-assets.wired.it/photos/67c87bb899e61b046886d46a/16:9/w_1280,c_limit/ghiaccio.jpg",
    "performance_score": 0,
    "domain_rank": 7984,
    "domain_rank_updated": "2025-03-03T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7a3c1ae9b50a4c848bf876834d72ea1708e77d40",
  "url": "https://www.wired.it/article/ghiacci-polari-livelli-minimi-storici-copernicus-dati",
  "ord_in_thread": 0,
  "parent_url": null,
  "author": "Riccardo Saporiti",
  "published": "2025-03-06T05:00:00.000+02:00",
  "title": "Ghiacci polari, secondo i dati di Copernicus i livelli sono ai minimi storici",
  "text": "Il mese di febbraio 2025 ha fatto segnare un record negativo per l'estensione dei ghiacci polari. A dirlo è l'agenzia europea Copernicus nel suo bollettino mensile dedicato alla crisi del clima. Un documento che segnala anche come quello che si è chiuso da pochi giorni è stato il terzo mese di febbraio più caldo di sempre.\nLa superficie dei ghiacci polari\nNello scorso mese di febbraio le dimensioni della calotta antartica hanno raggiunto un valore inferiore dell'8% rispetto alla media. Va detto che non si tratta di un record minimo per quel che riguarda il cosiddetto polo Nord, dal momento che è in questa stagione che il ghiaccio artico raggiunge le sue dimensioni massime. Se però di solito a febbraio arrivava a 100, volendo semplificare, quest'anno si è fermato a 92.\nIn Antartide, invece, la superficie coperta dal ghiaccio è inferiore del 26% rispetto a quella che mediamente si registra a febbraio. Mese che, nell'emisfero australe, rappresenta quello che agosto è in quello boreale. Guardando al dato complessivo, ecco la tendenza degli ultimi cinquant'anni:\nIl grafico mostra l'andamento del global sea ice extent, indice che misura l'estensione dei ghiacci nelle regioni polari. Un valore che a febbraio ha raggiunto il record negativo di 16,18 milioni di metri quadrati. Nel febbraio 1979, il valore più antico disponibile per il secondo mese dell'anno, si era fermato a 19,56 milioni di metri quadrati. Si tratta di una riduzione del 17,3%.\nL'andamento della temperatura\nCon una temperatura media mensile globale pari a 13,36°C, il mese di febbraio è stato il terzo più caldo da che si registrano le temperature. Non solo: ha superato di 1,59°C la temperatura media del periodo preindustriale (1850-1900), quando gli accordi di Parigi impegnavano i paesi firmatari a sforzarsi per non superare di 1,5°C questa soglia.\nLa temperatura media globale dell'inverno boreale, ovvero del periodo compreso tra dicembre 2024 e febbraio 2025, è stata la seconda più alta mai registrata. Ed ha superato di 0,71°C la media del periodo 1991-2020.\nLa situazione in Italia\nUtilizzando i dati forniti da Copernicus, è possibile visualizzare la situazione della temperatura in Italia. Questa mappa mostra la variazione rispetto alla media del periodo 1990-2020 della temperatura media mensile registrata a due metri dal suolo. I valori in rosso indicano un aumento più significativo della temperatura.\nLe situazione più grave in termini di variazione in aumento rispetto alla media di riferimento, con punte di addirittura 4 gradi centigradi, si sono registrate nelle alpi Graie, tra la Valle d'Aosta e la provincia di Torino, e in Valtellina, ovvero in provincia di Sondrio (Lombardia).",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment"
  ],
  "topics": [
    "Environment->nature",
    "Environment->global warming",
    "Environment->climate change"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://climate.copernicus.eu/climate-bulletins?utm_source=press&utm_medium=referral&utm_campaign=CB-02-2025",
    "https://climate.copernicus.eu/climate-bulletins",
    "https://www.climate.copernicus.eu/climate-bulletins?utm_source=press&utm_medium=referral&utm_campaign=CB-02-2025"
  ],
  "external_images": [],
  "entities": {
    "persons": [],
    "locations": [
      {
        "name": "Antartide",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-06T05:17:40.393+02:00",
  "updated": "2025-03-06T05:17:40.393+02:00"
}