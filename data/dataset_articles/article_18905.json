{
  "thread": {
    "uuid": "b0d7b90310b7d318fa0705f90c466f0e9fee9765",
    "url": "https://www.ilrestodelcarlino.it/rimini/cronaca/smog-nei-limiti-via-95f29a5f",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": null,
    "title": "\"Smog nei limiti: via Ducale non è più inquinata di altre\"",
    "title_full": "\"Smog nei limiti: via Ducale non è più inquinata di altre\"",
    "published": "2025-03-06T06:47:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/ZGNhZDRiYWMtMjUyYS00/0/smog-nei-limiti-via-ducale-non-e-piu-inquinata-di-altre.jpeg?f=16:9&amp;w=1200&amp;h=630",
    "performance_score": 0,
    "domain_rank": 16929,
    "domain_rank_updated": "2025-03-03T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b0d7b90310b7d318fa0705f90c466f0e9fee9765",
  "url": "https://www.ilrestodelcarlino.it/rimini/cronaca/smog-nei-limiti-via-95f29a5f",
  "ord_in_thread": 0,
  "parent_url": null,
  "author": "Il Resto del Carlino",
  "published": "2025-03-06T06:47:00.000+02:00",
  "title": "\"Smog nei limiti: via Ducale non è più inquinata di altre\"",
  "text": "La protesta dei residenti contro il traffico e lo smog in via Ducale\nFaccia a faccia tra l’amministrazione e il comitato di via Ducale. All’incontro di domani, i residenti torneranno a chiede provvedimenti per ridurre il traffico nelle strette strade del Rione Clodio . Il comitato si batte da anni contro i disagi causati dalla chiusura del ponte di Tiberio , col traffico convogliato nella zona. Chiedono un nuovo ponte, alternativo al Tiberio. Il Comune ci sta lavorando, ma la soluzione è ancora lontana: va individuato il percorso migliore e vanno trovate le ingenti risorse per l’opera. Intanto domani, ai residenti (che hanno fatto anche ricorso in tribunale e l’hanno perso), saranno mostrati gli esiti del monitoraggio dell’aria condotto da Arpae . Controlli fatti sia in estate sia in autunno, dal 7 novembre al 13 dicembre. Il livello di Pm10 rilevato in via Ducale è simile a quello misurato nelle centraline di controllo: 7 i giorni in cui si sono registrati sforamenti, \"un dato in linea le stazione fisse di rilevamento in via Flaminia e al parco Marecchia\", spiegano da Palazzo Garampi. Per quanto concerne il biossido di azoto, i valori sono stati sempre entro i limiti. Così come quelli di benzene.\n\"Il monitoraggio di Arpae in via Ducale – commenta l’assessore all’ambiente Anna Montini – conferma i dati rilevati in passato. E ci dice il superamento dei livelli minimi di Pm10 non riguarda alcune aree o strade specifiche, ma interessa il contesto urbano nel complesso. I valori riscontrati in via Ducale rientrano nei limiti medi annui\". Questo non significa che non ci siano problemi: \"La pedonalizzazione del ponte di Tiberio ha ridotto in maniera importante il traffico di attraversamento del centro. Con il ritorno della Ztl lo ridurremo ancora. E continueremo a investire sulle infrastrutture. Il prolungamento del Metromare e la fluidificazione della Statale 16 vanno nella direzione di ridurre traffico, migliorare la viabilità e promuovere l’aumento dell’uso dei mezzi più sostenibili\". E si continuerà a ragionare sul nuovo ponte alternativo al Tiberio.\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment",
    "Social Issue",
    "Crime, Law and Justice"
  ],
  "topics": [
    "Environment->sustainability",
    "Environment->environmental pollution",
    "Environment->air pollution",
    "Social Issue->communities",
    "Social Issue->social condition",
    "Social Issue->social problem",
    "Crime, Law and Justice->court",
    "Crime, Law and Justice->vandalism",
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f&t=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22",
    "https://web.whatsapp.com/send?text=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22%20https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f",
    "https://x.com/share?url=https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f&text=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22",
    "https://x.com/share",
    "https://web.whatsapp.com/send",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f&t=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22",
    "https://www.facebook.com/sharer/sharer.php",
    "https://www.web.whatsapp.com/send?text=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22%20https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f",
    "https://www.x.com/share?url=https%3A%2F%2Fwww.ilrestodelcarlino.it%2Frimini%2Fcronaca%2Fsmog-nei-limiti-via-95f29a5f&text=%22Smog%20nei%20limiti%3A%20via%20Ducale%20non%20%C3%A8%20pi%C3%B9%20inquinata%20di%20altre%22"
  ],
  "external_images": [],
  "entities": {
    "persons": [],
    "locations": [
      {
        "name": "via Ducale\nFaccia",
        "sentiment": "none"
      },
      {
        "name": "ponte di Tiberio",
        "sentiment": "none"
      },
      {
        "name": "parco Marecchia",
        "sentiment": "none"
      },
      {
        "name": "Palazzo Garam",
        "sentiment": "none"
      },
      {
        "name": "via Flaminia",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-06T06:54:41.040+02:00",
  "updated": "2025-03-06T06:54:41.040+02:00"
}