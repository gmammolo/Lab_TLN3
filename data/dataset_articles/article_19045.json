{
  "thread": {
    "uuid": "698bf2403d3964100380b992e17c9892bc80823b",
    "url": "https://ilmanifesto.it/rondini-rimpicciolite-per-colpa-dei-pesticidi",
    "site_full": "ilmanifesto.it",
    "site": "ilmanifesto.it",
    "site_section": "https://www.zazoom.it/2024-11-18/il-signore-degli-anelli-gli-anelli-del-potere-la-recensione-della-seconda-stagione/15819478",
    "site_categories": [
      "politics",
      "law_government_and_politics"
    ],
    "section_title": "Ultima Ora - Ultime Notizie Zazoom Social News",
    "site_title": "il manifesto",
    "title": "«Rondini rimpicciolite per colpa dei pesticidi»",
    "title_full": "«Rondini rimpicciolite per colpa dei pesticidi»",
    "published": "2025-05-08T01:01:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://static.ilmanifesto.it/2025/05/rondini-4-foto-andrea-romano.jpg",
    "performance_score": 0,
    "domain_rank": 18523,
    "domain_rank_updated": "2025-05-06T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "698bf2403d3964100380b992e17c9892bc80823b",
  "url": "https://ilmanifesto.it/rondini-rimpicciolite-per-colpa-dei-pesticidi",
  "ord_in_thread": 0,
  "author": "Eleonora Dragotto",
  "published": "2025-05-08T01:01:00.000+03:00",
  "title": "«Rondini rimpicciolite per colpa dei pesticidi»",
  "text": "ExtraTerrestre\n«Rondini rimpicciolite per colpa dei pesticidi»\nInquinamento Uno studio condotto dai ricercatori della Statale di Milano ha scoperto che le rondini della Pianura Padana in 30 anni si sono rimpicciolite. Andrea Romano, tra gli autori, ne spiega la causa di questo fenomeno non naturale\nInquinamento Uno studio condotto dai ricercatori della Statale di Milano ha scoperto che le rondini della Pianura Padana in 30 anni si sono rimpicciolite. Andrea Romano, tra gli autori, ne spiega la causa di questo fenomeno non naturale\nEdizione del 8 maggio 2025Edizione 08.05.2025\nUno studio pubblicato da ricercatori e ricercatrici del Dipartimento di Scienze e Politiche ambientali dell’Università degli Studi di Milano e pubblicato sul Journal of Animal Ecology ha evidenziato come negli ultimi 30 anni le rondini si siano rimpicciolite. Analizzando dati su 9 mila esemplari di rondini catturati tra il 1993 e il 2023 in 66 cascine della Pianura Padana, è stato evidenziato un calo della massa corporea e della lunghezza di sterno e ali (mentre becco e zampe non sono cambiati proporzionalmente). Al contrario di quanto si potrebbe pensare, però, non si tratta di un adattamento evolutivo al clima sempre più caldo. Infatti, nonostante le aiuti a disperdere meglio il calore, essere più piccole non rende le rondini più longeve né gli dà alcun vantaggio riproduttivo: anzi sono gli esemplari più grandi ad avere più figli. Ma allora perché questi uccelli hanno dimensioni via via più ridotte? Lo abbiamo chiesto ad Andrea Romano, professore associato di ecologia alla Statale e primo firmatario dello studio.\nNel trentennio considerato di quanto è aumentata la temperatura in Pianura Padana?\nMolto, nei mesi in cui ci sono le rondini (Hirundo rustica) di circa tre gradi.\nChe effetti ha il surriscaldamento globale sugli uccelli?\nSono state documentate diverse tipologie di risposta a seconda delle specie. Alcune si spostano in luoghi più idonei, altre anticipano i tempi della riproduzione. Altre ancora modificano la propria forma.\nIn che modo?\nLa variazione morfologica è basata sulle regole ecogeografiche di Bergman (del nome biologo tedesco Christian Bergmann, 1814-1865, ndr) e di Allen (dal nome dell’ornitologo statunitense Joel Asaph Allen, 1838-1921, ndr), che dicono come specie con una storia evolutiva simile, se vivono al caldo, sono più piccole e con appendici più lunghe rispetto a quelle adattate ai climi freddi.\nCome mai?\nPerché gli animali piccoli hanno un rapporto maggiore tra superficie e volume. E questo, unito alla presenza di becchi e zampe lunghi, consente loro di disperdere meglio il calore.\nE le nostre rondini?\nIn 30 anni, che per le rondini equivalgono a 30 generazioni, le loro dimensioni si sono ridotte di qualche punto percentuale, con una variazione massima nella massa corporea nei maschi pari a -5%. Le appendici, invece, cioè becco e zampe, non si sono ridotti.\nLa redazione consiglia:\nGiustizia, il clima può attendere\nEssere più piccole ha aiutato le rondini?\nHanno una forma migliore per sostenere temperature più calde, ma dai nostri dati emerge che non vivono di più, né sono più prolifiche. Al contrario, sono quelle più grosse ad avere un successo riproduttivo maggiore.\nLe rondini «rimpicciolite» non sono quindi il risultato di una selezione naturale.\nEsatto, non si tratta di un adattamento. La riduzione delle dimensioni potrebbe piuttosto essere una conseguenza delle condizioni avverse in cui vivono. Infatti il fenotipo (l’insieme di caratteristiche osservabili di un organismo vivente, ndr) non dipende solo dalla selezione naturale, ma anche, soprattutto per quel che riguarda le dimensioni corporee, dall’abbondanza di risorse alimentari.\nCome è cambiato l’ambiente in cui vivono le rondini?\nIn questi 30 anni è diminuito il numero di insetti, di cui le rondini si nutrono. Ipotizziamo che con meno cibo a disposizione, crescano meno e di anno in anno siano sempre più piccole.\nPerché ci sono meno insetti?\nA causa delle monocolture e dell’uso massiccio di pesticidi. Nella nostra area di studio, ad esempio, ci sono molti campi di mais, dove le rondini non vanno quasi del tutto.\nC’entrano anche gli allevamenti intensivi?\nSì, perché hanno portato a dismettere le stalle tradizionali che essendo più protette, buie, chiuse e con il soffitto a travi, costituivano luoghi ideali per la nidificazione delle rondini. Ora invece abbiamo enormi aziende con centinaia o migliaia di capi sotto grosse tettoie triangolari dove è difficile fare il nido.\nE il cambiamento climatico in che modo ha influito?\nCausando la riduzione delle risorse, visto che siccità o forti precipitazioni hanno entrambi effetti negativi sulla biodiversità degli insetti (e degli uccelli stessi). Il surriscaldamento potrebbe inoltre influenzare la forma dei pulcini già nati, attraverso la cosiddetta plasticità dello sviluppo.\nCioè?\nÈ stato dimostrato che pulcini con gli stessi genitori crescono in modo diverso a seconda della temperatura a cui sono esposti. A Matera, ad esempio, studiando i falchi grillai abbiamo visto che i pulcini sopravvissuti alle ondate di calore sono più piccoli. Questo perché per termoregolarsi hanno usato molte energie, sottraendole alla crescita.\nLe rondini diventando sempre più piccole sono a rischio?\nMolto alla lunga probabilmente sì, se le dimensioni continuano a diminuire e questo costituisce addirittura uno svantaggio in termini riproduttivi. Per dare una risposta certa, però, bisognerebbe sapere qual è il tasso di sopravvivenza dei pulcini che si allontanano dal nido (informazione difficile da raccogliere perché gli individui difficilmente tornano nel luogo di nascita per riprodursi).\nLe dimensioni ridotte potrebbero compromettere la sopravvivenza della specie?\nLe rondini in sé non sono considerate a rischio. Ma la popolazione che noi abbiamo iniziato a monitorare nel 1999 (su scala maggiore rispetto a quella dello studio pubblicato su Journal of Animal Ecology), nella zona del parco Adda Sud (tra Lodi, Cremona, Bergamo) è calata del 50%. Una possibilità è che questa riduzione sia legata alle dimensioni ridotte e quindi a un tasso di sopravvivenza inferiore degli esemplari molto giovani.\nUn declino importate, riguarda solo le rondini?\nColpisce tutti quelli che vengono definiti farmland birds: a livello europeo sono tra gli uccelli a essere diminuiti maggiormente. I motivi sono gli stessi già citati per le rondini: cambiamento climatico, scarse risorse alimentari, pesticidi e monocolture.\nCosa si può fare per aiutare le rondini?\nPurtroppo sul cambiamento climatico, nel breve termine, è difficile agire. Sarebbe invece fondamentale mantenere i prati a fianco delle monocolture, per consentire la sopravvivenza delle colonie di rondini. Anche un ritorno a un allevamento biologico potrebbe aiutare: quello intensivo è deleterio sia per il fatto che elimina la capillarità delle aziende, e quindi la presenza di luoghi dove potenzialmente le rondini possono nidificare, sia perché utilizza strutture inadatte alla nidificazione. Infine i pesticidi sarebbero da evitare, per garantire una maggiore biodiversità.\nABBONAMENTI\nPassa dalla parte del torto.\nSostieni l’informazione libera e senza padroni.\nLeggi senza limiti il manifesto su sito e app.\nI consigli di mema\nGli articoli dall'Archivio per approfondire questo argomento",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment",
    "Health",
    "Social Issue"
  ],
  "topics": [
    "Environment->environmental pollution",
    "Environment->hazardous materials",
    "Environment->sustainability",
    "Health->public health",
    "Health->communicable disease",
    "Health->health organisation",
    "Social Issue->demographics",
    "Social Issue->social problem"
  ],
  "ai_allow": false,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": [
      {
        "name": "E",
        "sentiment": "none",
        "tickers": [
          {
            "ticker": "E",
            "exchange": "NYSE"
          }
        ]
      },
      {
        "name": "Citigroup",
        "sentiment": "none",
        "tickers": [
          {
            "ticker": "C",
            "exchange": "NYSE"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-05-08T02:19:23.896+03:00",
  "updated": "2025-05-07T23:27:51.000+00:00"
}