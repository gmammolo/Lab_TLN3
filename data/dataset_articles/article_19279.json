{
  "thread": {
    "uuid": "0e692c3ccacb3081b07b04bbe80a78e2ef61aed3",
    "url": "https://ilmanifesto.it/citta-inquinate-oltre-ogni-limite",
    "site_full": "ilmanifesto.it",
    "site": "ilmanifesto.it",
    "site_section": "http://ilmanifesto.info/feed",
    "site_categories": [
      "politics",
      "law_government_and_politics"
    ],
    "section_title": "il manifesto",
    "site_title": "il manifesto",
    "title": "Città inquinate oltre ogni limite",
    "title_full": "Città inquinate oltre ogni limite",
    "published": "2025-05-08T01:02:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://static.ilmanifesto.it/2025/05/pag-4-et-torino-lapresse.jpg",
    "performance_score": 0,
    "domain_rank": 18523,
    "domain_rank_updated": "2025-05-06T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0e692c3ccacb3081b07b04bbe80a78e2ef61aed3",
  "url": "https://ilmanifesto.it/citta-inquinate-oltre-ogni-limite",
  "ord_in_thread": 0,
  "author": "Jacopo Favi",
  "published": "2025-05-08T01:02:00.000+03:00",
  "title": "Città inquinate oltre ogni limite",
  "text": "ExtraTerrestre\nCittà inquinate oltre ogni limite\nInquinamento urbano Dall’inizio di gennaio l’Associazione medici per l’ambiente (Isde) e l’Osservatorio mobilità urbana hanno monitorato la qualità dell’aria di 26 città. La gran parte è risultata fuorilegge\nInquinamento urbano Dall’inizio di gennaio l’Associazione medici per l’ambiente (Isde) e l’Osservatorio mobilità urbana hanno monitorato la qualità dell’aria di 26 città. La gran parte è risultata fuorilegge\nEdizione del 8 maggio 2025Edizione 08.05.2025\nNel silenzio ormai assuefatto delle nostre città, una minaccia invisibile continua a mietere vittime. Parliamo dell’inquinamento atmosferico, che in Italia – come nel resto d’Europa – resta il principale rischio ambientale per la salute pubblica. Secondo l’Organizzazione Mondiale della Sanità (Oms), oltre 7 milioni di persone muoiono ogni anno nel mondo per malattie legate all’aria inquinata. Solo nel nostro Paese, l’Agenzia Europea dell’Ambiente stima decine di migliaia di morti premature all’anno, un dato che pesa come un macigno sulle spalle di un sistema sanitario già sotto pressione.\nDA GENNAIO 2025, l’Associazione Medici per l’Ambiente (Isde Italia), insieme all’Osservatorio Mobilità Urbana Sostenibile che è promosso dal Kyoto Club e dalla Clean Cities Campaign, ha avviato un monitoraggio mensile in 26 città italiane per tracciare lo stato della qualità dell’aria. I risultati del primo trimestre sono già allarmanti: le polveri sottili (PM10 e PM2,5) continuano a soffocare la Pianura Padana, ma anche il biossido di azoto (NO2) – strettamente legato al traffico veicolare e alle emissioni navali – presenta picchi critici in molte città del Sud. E non parliamo solo delle grandi metropoli: Terni, Padova, Vicenza e Trento fanno registrare dati preoccupanti, con un’incidenza sempre più diffusa sul territorio nazionale.\nQUESTA ATTIVITÀ di monitoraggio – che si avvale dei dati ufficiali Arpa/Appa, rilevati con precisione nelle stazioni urbane di fondo e di traffico – punta a qualcosa di più di una semplice fotografia ambientale: vuole spingere le amministrazioni pubbliche ad adottare azioni immediate e incisive. «Gli effetti dell’inquinamento sono documentati da un’enorme mole di evidenze scientifiche: malattie respiratorie, cardiovascolari, neurodegenerative, problemi riproduttivi e disturbi dello sviluppo nei bambini» denunciano Roberto Romizi e Paolo Bortolotti di Isde. «Non possiamo più permetterci esitazioni: servono politiche ambiziose e interventi urgenti, anche a livello locale».\nLa redazione consiglia:\nPlastica, vagabomba sulla vita del mare\nALCUNI DATI SONO SEMPLICEMENTE sconvolgenti: a Torino, nei primi tre mesi del 2025, il limite giornaliero raccomandato dall’Oms per il NO2 (25 microgrammi per metro cubo) è stato superato tutti i giorni. Milano, Palermo, Messina e Genova non sono messe meglio. Per il PM2,5, 11 città – tra cui Bologna, Modena, Padova e Brescia – hanno già superato i limiti della nuova Direttiva Ue (2024/2881), che entrerà in vigore nel 2030. E la lista delle città che vanno oltre i valori raccomandati dall’Oms è praticamente infinita: a eccezione di poche realtà come Cagliari e Ancona, l’Italia intera respira aria malsana.\nMA L’EMERGENZA NON È SOLO SANITARIA. La crisi climatica e quella ambientale viaggiano ormai a braccetto. Mentre la seconda Conferenza Mondiale su Inquinamento Atmosferico e Salute (Oms, Cartagena, marzo 2025) ha rilanciato l’obiettivo di dimezzare gli impatti sulla salute entro il 2040, nel nostro Paese prevalgono ancora logiche miopi: mega-opere simboliche e poca lungimiranza nella gestione urbana. «È urgente cambiare rotta – sottolinea Francesco Ferrante del Kyoto Club – togliendo auto alimentate da combustibili fossili dalle strade e investendo in mobilità sostenibile (trasporto pubblico locale e mobilità attiva), non come fa il Governo in senso esattamente contrario, dirottando, con la legge di bilancio 2025 tutte le risorse per la mobilità diverse da quelle del Pnrr, a favore del Ponte di Messina».\nLA QUESTIONE È ANCHE CULTURALE e sociale. In un’Italia frammentata tra Nord e Sud, tra grandi città e piccoli centri, l’inquinamento colpisce in modo trasversale e amplifica le disuguaglianze. Le persone più esposte sono spesso quelle che vivono in quartieri periferici, vicino a grandi arterie stradali o zone industriali. Non è solo una battaglia per l’ambiente, è una battaglia per la giustizia ambientale e sociale.\nANCHE FABRIZIO BIANCHI (CNR PISA) avverte: «La salute pubblica è sempre più fragile perché l’esposizione si cumula nel tempo. Non possiamo continuare a ragionare in emergenza: occorre prevenire oggi, non domani». Una chiamata alla responsabilità che risuona forte anche nella voce di Giovanni Viegi (Cnr e Isde), che ricorda come l’inquinamento non risparmi alcun organo o apparato, e che serve un impegno multisettoriale che coinvolga pianificazione urbana, trasporti, energia e stili di vita.\nIL MONITORAGGIO, MESE DOPO MESE, sta fornendo dati sempre più chiari: a Milano, a fine marzo, sono stati registrati ben 31 superamenti del limite giornaliero per il PM10 (50 microgrammi per metro cubo), a fronte di un massimo legale di 35 giorni l’anno. In molte altre città del Nord e del Centro i livelli di PM2,5 superano costantemente la soglia dei 25 microgrammi previsti dalla nuova normativa Ue, e tutte eccedono i 5 microgrammi raccomandati dall’Oms come soglia di sicurezza.\nLE RICHIESTE DI ISDE SONO PRECISE e radicali: recepire subito i limiti previsti dalla Direttiva Ue – i cittadini di oggi devono avere lo stesso diritto dei cittadini del 2030 a respirare un’aria che non li faccia ammalare -, ridurre drasticamente l’uso delle biomasse e dei combustibili fossili, potenziare il monitoraggio della qualità dell’aria con sistemi di allerta efficaci, promuovere la mobilità sostenibile e migliorare l’efficienza energetica degli edifici. È un piano d’azione che intreccia salute pubblica, giustizia sociale e transizione ecologica, e che mette in discussione le politiche di oggi.\nCOME CI RICORDA PAPA FRANCESCO nella Laudato Si’: «La sfida urgente di proteggere la nostra casa comune comprende la preoccupazione di unire tutta la famiglia umana nella ricerca di uno sviluppo sostenibile e integrale, poiché sappiamo che le cose possono cambiare». Cambiare è possibile. Ma serve coraggio politico, una visione lungimirante e la volontà concreta di mettere al primo posto la salute delle persone e il futuro del pianeta. Perché il diritto a respirare aria pulita non è un lusso: è un diritto fondamentale.\nABBONAMENTI\nPassa dalla parte del torto.\nSostieni l’informazione libera e senza padroni.\nLeggi senza limiti il manifesto su sito e app.\nI consigli di mema\nGli articoli dall'Archivio per approfondire questo argomento",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Environment",
    "Social Issue",
    "Health"
  ],
  "topics": [
    "Environment->environmental pollution",
    "Environment->sustainability",
    "Environment->air pollution",
    "Social Issue->social problem",
    "Social Issue->social condition",
    "Social Issue->communities",
    "Health->health organisation",
    "Health->communicable disease",
    "Health->government health care"
  ],
  "ai_allow": false,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": [
      {
        "name": "E",
        "sentiment": "none",
        "tickers": [
          {
            "ticker": "E",
            "exchange": "NYSE"
          }
        ]
      },
      {
        "name": "Mastercard",
        "sentiment": "none",
        "tickers": [
          {
            "ticker": "MA",
            "exchange": "NYSE"
          }
        ]
      },
      {
        "name": "CNR",
        "sentiment": "none",
        "tickers": [
          {
            "ticker": "CNR",
            "exchange": "TSE"
          }
        ]
      },
      {
        "name": "(Le",
        "sentiment": "none",
        "tickers": [
          {
            "ticker": "LE",
            "exchange": "NASDAQ"
          }
        ]
      },
      {
        "name": "COME",
        "sentiment": "none",
        "tickers": [
          {
            "ticker": "COME",
            "exchange": "BCBA"
          }
        ]
      },
      {
        "name": "CI",
        "sentiment": "none",
        "tickers": [
          {
            "ticker": "CI",
            "exchange": "NYSE"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-05-08T03:28:55.894+03:00",
  "updated": "2025-05-08T00:37:14.000+00:00"
}