{
  "thread": {
    "uuid": "5d9554dbbec48e55bca6f5d56afe167b7ef5871b",
    "url": "https://www.ilrestodelcarlino.it/reggio-emilia/cronaca/scorie-dacciaio-sepolte-arsenico-nellacqua-48c0784f",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Scorie d'acciaio sepolte. Arsenico nell'acqua. Nove persone indagate",
    "title_full": "Scorie d'acciaio sepolte. Arsenico nell'acqua. Nove persone indagate",
    "published": "2025-12-11T08:02:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/ZTk5YTZhMGMtMGZiNC00/0/scorie-dacciaio-sepolte-arsenico-nellacqua-nove-persone-indagate.jpg?f=16:9&amp;w=1200&amp;h=675",
    "performance_score": 0,
    "domain_rank": 8950,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 3,
        "comments": 0,
        "shares": 2
      },
      "vk": {
        "shares": 0
      }
    }
  },
  "uuid": "5d9554dbbec48e55bca6f5d56afe167b7ef5871b",
  "url": "https://www.ilrestodelcarlino.it/reggio-emilia/cronaca/scorie-dacciaio-sepolte-arsenico-nellacqua-48c0784f",
  "ord_in_thread": 0,
  "author": "ANTONIO LECCI",
  "published": "2025-12-11T08:02:00.000+02:00",
  "title": "Scorie d'acciaio sepolte. Arsenico nell'acqua. Nove persone indagate",
  "text": "Brescello, il procuratore Paci apre un fascicolo sull’area Dugara. Guai per l’imprenditore Bacchi e i tecnici Arpae incaricati dei controlli.\nNuovo filone di indagini su una presunta attività illecita di smaltimento di grandi quantità di scorie d’acciaio che avrebbero inquinato le falde in un’area alle porte di Brescello , nella zona Dugara . Le indagini – condotte dai carabinieri del Nucleo investigativo e del Nucleo forestale e coordinate dal procuratore Paci (foto a destra) – hanno portato all’emissione di decreti di perquisizione e sequestro probatorio. Nove persone (tra imprenditori, professionisti e funzionari pubblici) e un’azienda risultano indagati: la società Dugara con sede a Boretto, il socio di maggioranza Claudio Bacchi, l’amministratore unico Franca Soncini, i tecnici Fabrizio Bo e Roberto Spaggiari (incaricati dalla Dugara di redigere atti e relazioni tecniche), oltre a Claudio Marcos Gianolio Lopez, Giuseppe Ghizzoni, Michele Frascari, Tommaso Mazza, Annamaria Carpi, tecnici Arpae della sede di Novellara, incaricati di controlli e rapporti sugli accertamenti. I nove indagati hanno età compresa tra i 34 e gli 82 anni: in sette risiedono nel Reggiano, uno a Parma, uno nel Modenese. Sono assistiti dagli avvocati Roberto Sutich, Enrico Della Capanna, Alice Minari, Rita Gilioli e Andrea Davoli. Ieri sera, ricevuta l’informazione di garanzia della Procura, i legali hanno preferito non entrare nel merito della vicenda, in attesa di analizzare tutti gli atti che presto dovrebbero avere a disposizione.\nAl centro dell’inchiesta una maxi-discarica abusiva di oltre 900 mila tonnellate di scorie di acciaieria non trattate e scorie di fusione. Il sospetto è che il materiale avrebbe deteriorato le acque sotterranee, con superamento dei valori limite di ferro e arsenico. Con l’aggiunta del tentativo di \"coprire\" questa situazione attraverso il falso ideologico in atti pubblici ad opera di tecnici Arpae: secondo l’accusa avrebbero attestato il falso nei rapporti conclusivi per ricondurre il superamento dei limiti di inquinamento alle caratteristiche geochimiche dei terreni e non alle condotte di smaltimento. I reati ipotizzati, a vario titolo, comprendono la realizzazione e gestione di una discarica non autorizzata di ingente quantità di rifiuti non pericolosi, con la presunta attività illecita che si sarebbe protratta dal 2016. Ma già anni prima c’erano stati sospetti di inquinamento ambientale, riscontrando il superamento dei valori massimi di ferro e arsenico.\nIl progetto Dugara era poi tornato di attualità nel 2023, con un nuovo tentativo di rilancio da parte della società proponente. Ieri gli indagati hanno ricevuto la notifica del provvedimento che informa degli accertamenti in corso. Le perquisizioni prevedono anche sequestri di materiale informatico e cartaceo, destinato a essere vagliato dagli inquirenti.\n© Riproduzione riservata\nTag dell'articolo\nInquinamento",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Environment"
  ],
  "topics": [
    "Crime, Law and Justice->investigation (criminal)",
    "Environment->water pollution",
    "Environment->hazardous materials"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://api.whatsapp.com/send?text=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f",
    "https://x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f&text=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f&t=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate",
    "https://x.com/share",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f&t=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate",
    "https://www.x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f&text=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate",
    "https://api.whatsapp.com/send",
    "https://www.api.whatsapp.com/send?text=Scorie%20d%E2%80%99acciaio%20sepolte.%20Arsenico%20nell%E2%80%99acqua.%20Nove%20persone%20indagate%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fscorie-dacciaio-sepolte-arsenico-nellacqua-48c0784f"
  ],
  "external_images": [],
  "internal_images": [],
  "entities": {
    "persons": [
      {
        "name": "Paci",
        "sentiment": "negative"
      },
      {
        "name": "Claudio Bacchi",
        "sentiment": "neutral"
      },
      {
        "name": "Claudio Marcos Gianolio Lopez",
        "sentiment": "none"
      },
      {
        "name": "Giuseppe Ghizzoni",
        "sentiment": "none"
      },
      {
        "name": "Roberto Spaggiari",
        "sentiment": "none"
      },
      {
        "name": "Michele Frascari",
        "sentiment": "none"
      },
      {
        "name": "Annamaria Carpi",
        "sentiment": "none"
      },
      {
        "name": "Franca Soncini",
        "sentiment": "none"
      },
      {
        "name": "Tommaso Mazza",
        "sentiment": "none"
      },
      {
        "name": "Fabrizio Bo",
        "sentiment": "none"
      }
    ],
    "locations": [
      {
        "name": "Brescello",
        "sentiment": "none"
      },
      {
        "name": "Novellara",
        "sentiment": "none"
      },
      {
        "name": "Boretto",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T08:17:43.677+02:00",
  "updated": "2025-12-12T09:08:47.000+02:00"
}