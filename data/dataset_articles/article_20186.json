{
  "thread": {
    "uuid": "fee3118743013959e2b3f5d64aba56b9078f9c3f",
    "url": "https://7sobh.com/%D8%A8%D8%AE%D8%B4-%D8%A7%D8%AC%D8%AA%D9%85%D8%A7%D8%B9%DB%8C-35/%D8%A2%DB%8C%D8%A7-%DB%8C%D9%88%D8%B2-%D8%A7%DB%8C%D8%B1%D8%A7%D9%86%DB%8C-%D9%86%D8%AC%D8%A7%D8%AA-%D9%85%DB%8C%DB%8C%D8%A7%D8%A8%D8%AF-647971",
    "site_full": "7sobh.com",
    "site": "7sobh.com",
    "site_section": "https://7sobh.com/",
    "site_categories": [
      "media"
    ],
    "section_title": "ШұЩҲШІЩҶШ§Щ…ЩҮ ЩҮЩҒШӘ ШөШЁШӯ | Ш¬ШҜЫҢШҜ ШӘШұЫҢЩҶ Ш§Ш®ШЁШ§Шұ Ш§ЫҢШұШ§ЩҶ ЩҲ Ш¬ЩҮШ§ЩҶ",
    "site_title": null,
    "title": "آیا یوز ایرانی نجات می‌یابد؟",
    "title_full": "آیا یوز ایرانی نجات می‌یابد؟",
    "published": "2025-12-11T08:52:53.753+02:00",
    "replies_count": 0,
    "participants_count": 1,
    "site_type": "news",
    "country": "DE",
    "main_image": "https://ncdn.7sobh.com/news-media-prd/uploads/77887e33a4e0498ba46ab51d95b734e2.jpg",
    "performance_score": 0,
    "domain_rank": 16561,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "fee3118743013959e2b3f5d64aba56b9078f9c3f",
  "url": "https://7sobh.com/%D8%A8%D8%AE%D8%B4-%D8%A7%D8%AC%D8%AA%D9%85%D8%A7%D8%B9%DB%8C-35/%D8%A2%DB%8C%D8%A7-%DB%8C%D9%88%D8%B2-%D8%A7%DB%8C%D8%B1%D8%A7%D9%86%DB%8C-%D9%86%D8%AC%D8%A7%D8%AA-%D9%85%DB%8C%DB%8C%D8%A7%D8%A8%D8%AF-647971",
  "ord_in_thread": 0,
  "author": "روزنامه هفت صبح",
  "published": "2025-12-11T08:52:53.753+02:00",
  "title": "آیا یوز ایرانی نجات می‌یابد؟",
  "text": "هفت صبح، لیلا مرگن | پارک ملی توران، مهمترین زیستگاه یوزپلنگها با افت پوشش گیاهی مواجه است. طی دهه اخیر دو بار طعمه برای یوزپلنگ به این زیستگاه معرفی شده و این نشان میدهد که حال توران خوب نیست. علفخوارانی که غذا برای خوردن ندارند، زاد و ولد نمیکنند و به دنبال آن یوزپلنگها هم غذایی برای خوردن نخواهند داشت.\nمدیر کل محیط زیست سمنان از تدوین طرحهای مطالعاتی برای نجات پوشش گیاهی توران خبر میدهد. آیا این اقدامات یوزپلنگ را از چرخه انقراض نجات خواهد داد؟ بهرهکشی بیش از حد از مراتع بلای جان حیات وحش کشور شده است. آمارها میگوید که دو برابر ظرفیت مراتع دام در آنها حضور دارد و هیچ کس قصد مقابله با این رویه غلط را ندارد. شعار خودکفایی گوشت قرمز، نه تنها پوشش گیاهی مراتع را به قهقرا برده، بلکه وضعیت ذخایر آبی کشور را به خاطر کاهش قدرت نفوذپذیری خاک با حذف پوشش مرتعی به نقطه غیر قابل بازگشت رسانده است.\nدر این میان وضع مناطق حفاظت شده چندان تفاوتی با آنچه در دیگر مناطق میبینیم ندارد. در توران تا چشم کار میکند خاک است و پوشش گیاهی آن ضعیف به نظر میرسد. شاید به همین دلیل علفخواران بزرگ از توران کوچ کردهاند و تا به امروز سازمان حفاظت محیط زیست دو گونه جبیر و گور خر ایرانی را به این زیستگاه مجددا معرفی کرده تا یوزپلنگها از گرسنگی نمیرند. البته همچنان تعارض بین دام و حیاتوحش در توران وجود دارد. اگر دیروز سمنها به دنبال خرید آغل گوسفندان بودند، حالا شتر به معارضی مهم برای آبشخور حیات وحش تبدیل شده است. در چنین شرایطی آیا محیط زیست نسخه نجات بخشی برای نجات زیستگاه یوزپلنگ آسیایی دارد؟\nاستفاده از افراد دارای اهلیت\nسعید یوسفپور مدیر کل محیط زیست استان سمنان در گفتوگو با «هفت صبح» با اشاره به حفاظتی بودن توران و همچنین قرار گرفتن این منطقه در فهرست ذخیرهگاه زیست کره، هر اقدامی در زیستگاه یوزپلنگ آسیایی را نیازمند برنامه میداند و تاکید میکند که باید منابع مالی اقداماتی که قرار است در یک منطقه حفاظت شده انجام شود، حتما مشخص باشد. ضمن آنکه داوطلبان برای حضور در این مناطق باید اهلیت داشته باشند.\nاو تقویت پوشش گیاهی توران با تکیه بر گونههای بومی ایران و متکی بر مطالعهای که مرکز تحقیقات کشاورزی و منابع طبیعی سمنان انجام داده را یکی از برنامههای سازمان محیط زیست برای نجات پوشش گیاهی توران معرفی میکند و تاکید میکند که رویکردها در سمنان سلیقهای و باری به هر جهت نیست.\nواگذاری مطالعه سطوح آبگیر به دانشگاه مشهد\nمدیر کل محیط زیست سمنان با اشاره به مشکل منابع آبی در توران از تلاشها برای مدیریت منابع بارندگی و ذخیرهسازی آن خبر میدهد و یادآور میشود که اقدامات در این حوزه نباید بدون مطالعه و مشارکت هیدرولوژیستها و اکولوژیستها انجام شود. زیرا توران منطقهای حائز اهمیت بوده و هر اقدامی در آن میتواند اثرات کوتاه مدت و طولانی مدت بر نشخوارکنندگان و گوشتخواران داشته باشد. هر اقدامی در توران میتواند تعارضاتی هم ایجاد کند بنابراین باید مراقب بود که مشکلات بیشتر نشود.\nبه گفته او، هر داوطلبی که بخواهد در توران کار احیای پوشش گیاهی انجام دهد، باید در چارچوب مطالعات انجام شده اقداماتش را پیش ببرد زیرا در گذشته خیلی پروژهها از جمله تاغکاری انجام شده، ولی پایههای کاشته شده خشک شدهاند. به همین دلیل اقدامات انجام شده در توران باید منطقی، اصولی و پایدار انجام شوند و به پایداری زیستگاه و زیستمندان کمک کند. ترجیح یوسفپور این است که پروژههای احیایی در توران به کمک جامعه محلی اجرایی شود تا علاوه بر کمک به توانمندسازی آنها، تعارضات موجود را پوشش دهد. زیرا جامعه محلی منطقه را میشناسند و به بهبود شرایط منطقه کمک میکنند.\nبررسی تاثیر خشکسالی بر پوشش گیاهی توران\nتوران منطقهای است که چشم 90 میلیون ایرانی به آن دوخته شده و نمیتوان به صورت سلیقهای در آن عمل کرد. ضمن آنکه در منطقه حفاظت شده حق دخالت گسترده نداریم اما آنچه مسلم است، ضعف پوشش گیاهی در توران، علفخواران منطقه را با مشکل مواجه کرده و بدون شک باید برای آن چارهای اندیشید.\nمدیر کل محیط زیست سمنان از انجام مطالعه تاثیر خشکسالی بر گونههای گیاهی توران توسط مرکز تحقیقات منابع طبیعی این استان خبر میدهد. مطالعهای که نشان میدهد ردههای مختلف گیاهی در منطقه چه شرایطی دارند، کدامها در معرض خطر انقراض هستند. اگر قرار به کشت گونه باشد، چه گونههایی موثرتر هستند. کدام اقدامات برای حفظ گونههای گیاهی مورد نیاز علفخواران ضروریتر است و نوع تامین منابع آب گونههای گیاهی چگونه باید باشد.\nاو ادامه میدهد: در این راستا مطالعاتی تحت عنوان سامانههای سطوح آبگیر باران، ساخت بند خاکی و سدهای زیرزمینی را برای استفاده از آب سطح قشری پیگیری میکنیم. برای انجمن سطوح آبگیر دانشگاه فردوسی مشهد تامین اعتبار انجام شده تا مناطق مستعد را شناسایی کند و شیوه کار را برای ما تشریح کند. مطالعات مرکز تحقیقات هم پایهای میشود که نوع گونه گیاهی، نحوه احیا، بذرپاشی و غیره را استخراج کنیم.\nبه گفته یوسفپور برای کنترل نقاط دارای فرسایش بادی از مسیر مسئولیت اجتماعی خیریهای، تامین مالی انجام شده تا با کمک جوامع محلی در این مناطق تاغکاری انجام شود. مطالعات کانونهای مولد گرد و غبار توسط منابع طبیعی در گذشته انجام شده و برنامه پیشرفت و توسعه ملل متحد (UNDP) هم در یک قطعه آزمایشی اقداماتی را در دست انجام دارد تا پوشش گیاهی تقویت شود.\nمدیر کل محیط زیست سمنان اجرای تمام برنامههای توران را منطبق بر طرحهایی میداند که مستقیما به تصویب معاونت محیط طبیعی سازمان محیط زیست میرسد و پس از ابلاغ به استان، اجرایی میشود.\nبا توجه به سیاهه ارائه شده توسط مدیر کل محیط زیست استان سمنان باید دید که آیا برنامههای در دست اجرای این مجموعه میتواند پوشش گیاهی توران را احیا کرده و نسل جبیر و گورخر را به صورت پایدار در این منطقه حفاظت شده نگه دارد یا آنکه آخرین کورسوهای امید برای حفظ یوزپلنگ آسیایی خاموش خواهد شد.",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "negative",
  "categories": [
    "Environment"
  ],
  "topics": [
    "Environment->endangered species",
    "Environment->animal",
    "Environment->ecosystem"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [
    "https://ncdn.7sobh.com/news-media-prd/uploads/77887e33a4e0498ba46ab51d95b734e2.jpg"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T08:52:53.753+02:00",
  "updated": "2025-12-11T08:54:52.000+02:00"
}