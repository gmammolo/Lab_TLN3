{
  "thread": {
    "uuid": "de772e7790b189c696aa6a64fac6701de482a25c",
    "url": "https://www.stiripesurse.ro/ardere-brad-natural-artificial-craciun-pompieri_3839292",
    "site_full": "www.stiripesurse.ro",
    "site": "stiripesurse.ro",
    "site_section": "https://www.stiripesurse.ro/rss/stiri.xml",
    "site_categories": [
      "media",
      "top_news_ro",
      "top_news"
    ],
    "section_title": "",
    "site_title": "Stiri pe surse - Cele mai noi stiri",
    "title": "Diferenţele de ardere între bradul natural de Crăciun şi cel artificial - explicația pompierilor",
    "title_full": "Diferenţele de ardere între bradul natural de Crăciun şi cel artificial - explicația pompierilor",
    "published": "2025-12-11T09:21:00.000+02:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://www.stiripesurse.ro/media/images/202512/brad-craciun_WBubr.webp",
    "performance_score": 0,
    "domain_rank": 8874,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "de772e7790b189c696aa6a64fac6701de482a25c",
  "url": "https://www.stiripesurse.ro/ardere-brad-natural-artificial-craciun-pompieri_3839292",
  "ord_in_thread": 0,
  "author": "Mirea Andreea",
  "published": "2025-12-11T09:21:00.000+02:00",
  "title": "Diferenţele de ardere între bradul natural de Crăciun şi cel artificial - explicația pompierilor",
  "text": "Brazii naturali pot genera în câteva secunde incendii de amploare, în schimb, brazii artificiali se aprind mai greu, dar cu degajări de fum toxic, reiese dintr-o analiză a Inspectoratul pentru Situaţii de Urgenţă (ISU) Buzău, instituţie ai cărei specialişti punctează că instalaţiile electrice, folosite necorespunzător, pot conduce la acelaşi rezultat, respectiv producerea unui incendiu.\nISU Buzău atrage atenţia că perioada în care ne aflăm poate aduce o serie de riscuri cauzate de folosirea necorespunzătoare a materialelor pirotehnice, de utilizarea instalaţiilor electrice defecte sau de amplasarea neadecvată a pomului de Crăciun.\n\"ISU recomandă evitarea folosirii materialelor pirotehnice, indiferent de categoria acestora, chiar şi a celor comercializate legal. Experienţa arată că, în fiecare an, numeroase persoane - în special copii şi tineri - suferă arsuri grave, traumatisme sau pierderi de vedere în urma manevrării necorespunzătoare a artificiilor, petardelor sau altor obiecte similare. Materialele pirotehnice pot declanşa incendii în locuinţe, la autoturisme, în apropierea pomilor de Crăciun sau în spaţiile publice, mai ales atunci când sunt aprinse la mică distanţă de materiale combustibile. De asemenea, pot produce panică, pot speria animalele de companie şi pot afecta starea de linişte a vecinilor\", a transmis, pentru AGERPRES, ISU Buzău.\nAutorităţile arată că există posibilitatea ca o parte dintre produsele pirotehnice să prezinte defecte, situaţie în care ar putea să explodeze în orice moment. Atenţie deosebită trebuie acordată inclusiv pomului de Crăciun, atunci când este montan şi împodobit.\n\"Se recomandă amplasarea acestuia la o distanţă de cel puţin un metru faţă de sursele de căldură, cum ar fi sobe, calorifere, şeminee, aparate de gătit sau alte echipamente care pot încălzi aerul din jur. Bradul trebuie aşezat într-un suport stabil, care să prevină răsturnarea acestuia, mai ales în locuinţele în care există copii mici sau animale de companie\", informează ISU.\nTipuri de brad\nSpecialiştii diferenţiază tipurile de brazi care sunt achiziţionaţi în perioada sărbătorilor de iarnă, dezvăluind care sunt aceia care pot lua foc mai repede, în condiţiile în care sunt montaţi în zona limitrofă unei surse de încălzire.\n\"Un brad natural uscat reprezintă un pericol major de incendiu. Acele uscate şi răşina se aprind foarte uşor, iar flacăra se propagă rapid, în câteva secunde. Pentru a reduce acest risc, este indicat ca tulpina bradului să fie introdusă într-un suport cu apă, care să se completeze zilnic. Un brad hidratat rămâne verde mai mult timp şi arde mult mai greu. De asemenea, se recomandă îndepărtarea periodică a acelor căzute, care pot fi extrem de inflamabile.\nBradul artificial, deşi nu se aprinde la fel de uşor, poate degaja fum toxic în cazul unui incendiu, datorită materialelor plastice din care este confecţionat. Cetăţenii sunt sfătuiţi să achiziţioneze brazi artificiali care poartă menţiunea ignifugat sau rezistent la foc, să evite expunerea acestora la surse directe de căldură şi să verifice eticheta producătorului\", arată instituţia.\nPotrivit ISU Buzău, pentru evitarea unor situaţii neplăcute în perioada sărbătorilor, decorarea bradului şi a locuinţei cu instalaţii luminoase trebuie să se realizeze astfel încât să fie evitată eventualitatea producerii unor scurtcircuite şi incendii.\n\"Este obligatoriu ca instalaţiile utilizate să fie certificate, să aibă instrucţiuni clare în limba română şi să fie achiziţionate doar din magazine autorizate. Înainte de montare, toate cablurile, prizele şi becurile trebuie verificate pentru a nu prezenta deteriorări, fisuri sau urme de arsură. Se recomandă utilizarea instalaţiilor de tip LED, care au un consum redus de energie şi nu degajă căldură excesivă. Este interzisă suprasolicitarea prizelor sau conectarea mai multor instalaţii la acelaşi prelungitor, fără protecţie la suprasarcină. Instalaţiile electrice trebuie scoase din priză pe timpul nopţii sau atunci când locuinţa este părăsită. De asemenea, nu se vor folosi lumânări reale pe sau lângă bradul de Crăciun, deoarece acestea pot aprinde în scurt timp materialele combustibile din apropiere\", subliniază sursa citată.\nTotodată, dacă pomul de Crăciun se află la exterior, va trebuie să fie ancorat astfel încât să nu fie răsturnat de vânt, iar instalaţiile luminoase utilizate vor trebui să fie destinate mediului exterior, având grad de protecţie împotriva umezelii. În cazul izbucnirii unui incendiu este necesară sesizarea autorităţilor prin apelul de urgenţă 112.",
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "negative",
  "categories": [
    "Environment"
  ],
  "topics": [
    "Environment->nature"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ro",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T09:39:27.156+02:00",
  "updated": "2025-12-11T09:42:00.000+02:00"
}