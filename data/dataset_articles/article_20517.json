{
  "thread": {
    "uuid": "7cd4c1a7b1faf24f19351273268628fd3f84ae5f",
    "url": "https://www.parmatoday.it/cronaca/maxi-discarica-acciaio-900-mila-tonnellate.html",
    "site_full": "www.parmatoday.it",
    "site": "parmatoday.it",
    "site_section": "https://www.parmatoday.it",
    "site_categories": [
      "media"
    ],
    "section_title": "ParmaToday - cronaca e notizie da Parma",
    "site_title": "ParmaToday - cronaca e notizie da Parma",
    "title": "Maxi discarica di acciaio sotto terra, 900 mila tonnellate di scorie: c'è un indagato di Parma",
    "title_full": "Maxi discarica di acciaio sotto terra, 900 mila tonnellate di scorie: c'è un indagato di Parma",
    "published": "2025-12-10T15:51:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.parmatoday.it/~media/horizontal-hi/31941319959820/via-peppone-e-don-camillo-a-brescello.jpg",
    "performance_score": 0,
    "domain_rank": 79207,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7cd4c1a7b1faf24f19351273268628fd3f84ae5f",
  "url": "https://www.parmatoday.it/cronaca/maxi-discarica-acciaio-900-mila-tonnellate.html",
  "ord_in_thread": 0,
  "author": "Christian Donelli",
  "published": "2025-12-10T15:51:00.000+02:00",
  "title": "Maxi discarica di acciaio sotto terra, 900 mila tonnellate di scorie: c'è un indagato di Parma",
  "text": "Cronaca\nMaxi discarica abusiva di acciaio sotto terra, 900 mila tonnellate di scorie: c'è un indagato di Parma\nIn totale ci sono nove indagati, tra cui cinque funzionari dell'Arpae, che avrebbero attestato il falso, per ‘coprire’ il superamento dei limiti di inquinamento di ferro e arsenico\nC'è anche una persona residente a Parma tra gli indagati dell'inchiesta della Procura di Reggio Emilia che ha portato alla luce una discarica abusiva con oltre 900 mila tonnellate di scorie di acciaieria non trattate, che avrebbe compromesso - secondo le indagini - e deteriorato le acque sotterranee, con il superamento dei valori limite di ferro e arsenico nei pressi di Brescello. In totale gli indagati sono nove.\nSecondo le indagini i rifiuti sarebbero stati interrati nell’area industriale Dugara, alle porte di Brescello, dove avrebbe dovuto sorgere il polo logistico, in via Peppone e Don Camillo.\nGli approfondimenti sono stati portati avanti dai carabinieri del nucleo investigativo e dai forstali, il Nipaaf (nucleo investigativo di polizia ambientale agroalimentare e forestale). Lo smaltimento illecito di rifiuti andava avanti, secondo quanto emerso, dal 2016.\nCinque dipendenti del servizio territoriale dell'Arpae, Agenzia regionale per la prevenzione, l'ambiente e l'energia, che avrebbero attestato il falso - per ‘coprire’ il superamento dei limiti di inquinamento - sono indagati per falso ideologico in atti pubblici. I carabinieri hanno perquisito le sedi legali di due società, oltre ad alcuni studi professionali. Gli altri indagati sono residenti nel Modenese e della Bassa Reggiana.\nL’agenzia regionale Arpae auspica che “l’iter giudiziario possa accertare il corretto operato del proprio personale, che ha ricondotto i superamenti dei valori di metalli riscontrati a valori di fondo naturale, come riportato nei documenti tecnici redatti in proposito. Si tratta quindi di aspetti tecnici su cui peraltro le strutture dell’Agenzia hanno già da tempo disposto di proseguire i monitoraggi dell’area, in un’ottica di prevenzione ambientale”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Environment"
  ],
  "topics": [
    "Crime, Law and Justice->crime",
    "Environment->waste materials"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Reggio Emilia",
        "sentiment": "none"
      },
      {
        "name": "via Peppone",
        "sentiment": "none"
      },
      {
        "name": "Brescello",
        "sentiment": "none"
      },
      {
        "name": "Parma",
        "sentiment": "none"
      }
    ],
    "organizations": [
      {
        "name": "Procura",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Nipaaf",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T09:46:39.140+02:00",
  "updated": "2025-12-11T09:54:34.000+02:00"
}