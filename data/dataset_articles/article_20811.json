{
  "thread": {
    "uuid": "924241d6f55eab0f3fff2473d006e8e5af25db65",
    "url": "https://www.ibc24.in/country/rajasthan-farmers-protest-against-ethanol-factory-in-hanumangarh-district-tension-persists-3378190.html",
    "site_full": "www.ibc24.in",
    "site": "ibc24.in",
    "site_section": "https://www.ibc24.in/",
    "site_categories": [
      "media"
    ],
    "section_title": "IBC24 News : Chhattisgarh News, Madhya Pradesh News, Chhattisgarh News Live , Madhya Pradesh News Live, Chhattisgarh News In Hindi, Madhya Pradesh In Hindi",
    "site_title": "IBC24 News : Chhattisgarh News, Madhya Pradesh News, Chhattisgarh News Live , Madhya Pradesh News Live, Chhattisgarh News In Hindi, Madhya Pradesh In Hindi",
    "title": "राजस्थान: हनुमानगढ़ जिले में एथेनॉल कारखाने के विरोध में उतरे किसान, तनाव बरकरार",
    "title_full": "राजस्थान: हनुमानगढ़ जिले में एथेनॉल कारखाने के विरोध में उतरे किसान, तनाव बरकरार",
    "published": "2025-12-11T10:45:23.006+02:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://media.ibc24.in/wp-content/uploads/storage/news/thumbs/pti_national1.webp",
    "performance_score": 0,
    "domain_rank": 68053,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "924241d6f55eab0f3fff2473d006e8e5af25db65",
  "url": "https://www.ibc24.in/country/rajasthan-farmers-protest-against-ethanol-factory-in-hanumangarh-district-tension-persists-3378190.html",
  "ord_in_thread": 0,
  "author": "Bhasha",
  "published": "2025-12-11T10:45:23.006+02:00",
  "title": "राजस्थान: हनुमानगढ़ जिले में एथेनॉल कारखाने के विरोध में उतरे किसान, तनाव बरकरार",
  "text": "जयपुर, 11 दिसंबर (भाषा) राजस्थान के हनुमानगढ़ जिले में एक निजी कंपनी के प्रस्तावित एथेनॉल कारखाने को लेकर किसानों के विरोध के कारण बृहस्पतिवार को भी तनाव बना हुआ है।\nकिसान व स्थानीय नेताओं का कहना है कि मांगें पूरी होने तक वे निर्माणाधीन एथेनॉल कारखाने के खिलाफ प्रदर्शन जारी रखेंगे।\nकिसान बृहस्पतिवार सुबह टिब्बी में विरोध स्थल के पास गुरुद्वारे में इकट्ठा होने लगे जबकि इलाके में लगातार दूसरे दिन भी इंटरनेट सेवाएं बंद रहीं।\nबताया जा रहा है कि कारखाने के आसपास के इलाके से करीब 30 परिवार डर के मारे अपने घर छोड़कर चले गए हैं।\nकिसानों के विरोध प्रदर्शन ने बुधवार को हिंसक रूप ले लिया और सैकड़ों प्रदर्शनकारियों ने राठीखेड़ा गांव में ‘ड्यून एथेनॉल प्राइवेट लिमिटेड’ के निर्माणाधीन कारखाना स्थल पर धावा बोल दिया।\nउन्होंने कथित तौर पर कंपनी की चारदीवारी तोड़ दी, साथ ही इसके कार्यालय और वहां खड़ी कई गाड़ियों में आग लगा दी।\nपुलिस ने प्रदर्शनकारियों को खदेड़ने के लिए बल प्रयोग किया, जिसके बाद दोनों पक्षों के बीच झड़प हुई।\nपुलिस ने लाठीचार्ज और आंसू गैस के गोले दागे।\nगुस्साए किसानों ने पुलिस जीप और कई गाड़ियों सहित एक दर्जन से ज्यादा गाड़ियों में कथित तौर पर आग लगा दी।\nइस विरोध प्रदर्शन के दौरान महिलाओं सहित 50 से ज्यादा लोग घायल हो गए।\nकांग्रेस विधायक अभिमन्यु पूनिया को लाठीचार्ज के दौरान सिर में चोट लगी और उन्हें हनुमानगढ़ जिला अस्पताल ले जाया गया।\nहनुमानगढ़ के जिलाधिकारी डॉ. खुशाल यादव ने बृहस्पतिवार को पत्रकारों को बताया कि प्रस्तावित एथेनॉल कारखाने के लिए सभी जरूरी मंजूरियां ली गई हैं।\nयादव ने बताया, “यह फैक्टरी 2022 की परियोजना का हिस्सा है, जिसे ‘राइजिंग राजस्थान समिट’ के दौरान मंजूरी दी गई थी। जमीन के रूपांतरण से लेकर राज्य प्रदूषण नियंत्रण बोर्ड तक सभी जरूरी अनुमतियां दे दी गई हैं।”\nउन्होंने बताया हालांकि शांतिपूर्ण महापंचायत की अनुमति दी गई थी लेकिन कुछ असामाजिक तत्वों ने निषेधाज्ञा का उल्लंघन करते हुए कारखाने की ओर मार्च किया।\nअधिकारी ने बताया, “कुछ लोगों ने कानून अपने हाथ में लिया। इसमें शामिल लोगों के खिलाफ कार्रवाई की जा रही है। सभी से शांति बनाए रखने और हिंसा का सहारा न लेने की अपील की जाती है।”\nयादव ने बताया कि शिकायतों को हल करने के लिए कई संवैधानिक तरीके मौजूद हैं और अगर कोई शंका है तो उन्हें कानूनी व संवैधानिक रूप से हल किया जा सकता है लेकिन कानून को अपने हाथ में लेने से बचा जा सकता था।\nटिब्बी और राठीखेड़ा गांव में पुलिस आरएसी और होम गार्ड के अतिरिक्त जवानों को तैनात किया गया है।\nयहां बृहस्पतिवार को दुकानें खुलीं, स्थिति शांत दिखी लेकिन किसान गुरुद्वारे में इकट्ठा होते रहे।\nइस मामले में आगे की कार्रवाई तय करने के लिए दोपहर में किसानों की बैठक होनी है।\nघायल महिलाओं समेत प्रदर्शनकारियों ने रात गुरुद्वारा सिंह सभा में बिताई। कांग्रेस, मार्क्सवादी कम्युनिस्ट पार्टी (माकपा) और हरियाणा व पंजाब के कई किसान संगठनों के नेता इस विरोध प्रदर्शन का समर्थन कर रहे हैं।\nफैक्टरी हटाओ संघर्ष समिति के नेता रवजोत सिंह ने दावा किया, “झड़प में महिलाओं समेत 70 से ज्यादा लोग घायल हुए। 100 से ज्यादा किसान रात भर गुरुद्वारे में रुके और आज सुबह और भी लोग आ रहे हैं।”\nकांग्रेस नेता शबनम गोदारा ने कहा कि हिंसा के लिए सिर्फ प्रशासन जिम्मेदार है।\nउन्होंने कहा, “किसानों ने सिर्फ लिखित आश्वासन मांगा था कि निर्माण रोक दिया जाएगा। उनकी जायज चिंताओं को दूर करने के बजाय प्रशासन ने उन्हें उकसाया। उन्होंने सिर्फ रोजगार के वादों की बात करके लोगों को गुमराह किया।”\nगोदारा ने कहा कि जब तक उनकी मांगें पूरी नहीं हो जातीं, किसान अपना आंदोलन जारी रखेंगे।\nकिसान संगठनों का कहना है कि प्रस्तावित कारखाने को पर्यावरणीय मंजूरी नहीं मिली है।\nउन्होंने कहा कि यह मंजूरी व स्थानीय लोगों की रजामंदी के बिना काम आगे नहीं बढ़ने दिया जाएगा।\nइस बीच ‘ड्यून इथेनॉल प्राइवेट लिमिटेड’ ने कहा कि यह परियोजना केंद्र सरकार की इथेनॉल मिश्रित पेट्रोल (ईबीपी) कार्यक्रम का समर्थन करेगी।\nभाषा पृथ्वी सुरभि जितेंद्र\nजितेंद्र",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "negative",
  "categories": [
    "Environment",
    "Social Issue",
    "Economy, Business and Finance"
  ],
  "topics": [
    "Environment->sustainability",
    "Social Issue->social condition"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T10:45:23.006+02:00",
  "updated": "2025-12-11T10:50:49.000+02:00"
}