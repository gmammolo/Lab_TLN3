{
  "thread": {
    "uuid": "ed5b09c3e02c18079584294cce94b54072132574",
    "url": "https://www.affaritaliani.it/meteo/meteo-weekend-994878.html",
    "site_full": "www.affaritaliani.it",
    "site": "affaritaliani.it",
    "site_section": "https://www.affaritaliani.it/",
    "site_categories": [
      "politics",
      "law_government_and_politics",
      "media",
      "top_news_it",
      "top_news"
    ],
    "section_title": "Home - Affaritaliani.it",
    "site_title": "Home - Affaritaliani.it",
    "title": "Meteo weekend: smog alle stelle, i livelli di soglia superati in molte città: ecco quando l'aria migliorerà",
    "title_full": "Meteo weekend: smog alle stelle, i livelli di soglia superati in molte città: ecco quando l'aria migliorerà",
    "published": "2025-12-11T10:26:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.affaritaliani.it/static/upl2023/smog/smog.jpg",
    "performance_score": 0,
    "domain_rank": 35990,
    "domain_rank_updated": "2025-12-07T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ed5b09c3e02c18079584294cce94b54072132574",
  "url": "https://www.affaritaliani.it/meteo/meteo-weekend-994878.html",
  "ord_in_thread": 0,
  "author": "@Affaritaliani",
  "published": "2025-12-11T10:26:00.000+02:00",
  "title": "Meteo weekend: smog alle stelle, i livelli di soglia superati in molte città: ecco quando l'aria migliorerà",
  "text": "Meteo\nMeteo weekend: smog alle stelle, i livelli di soglia superati in molte città: ecco quando l'aria migliorerà\nIl limite delle polveri sottili PM10 è 40 microgrammi (µm) per metro cubo\nMeteo weekend: PM10 oltre 100 µm in Val Padana, l'aria non migliora prima di metà mese\nSmog alle stelle in Italia: ma cos’è esattamente lo smog? La parola deriva dalla fusione dei due termini inglesi \"smoke\" (fumo) e \"fog\" (nebbia). Lo smog è dunque l’aumento di inquinanti soprattutto in presenza di nebbia: il caso italiano di questi giorni.\nLorenzo Tedici, meteorologo de iLMeteo.it, conferma infatti che, con la nebbia presente in Val Padana da una settimana, lo smog è aumentato fino a livelli molto alti. Pensate, il limite delle polveri sottili PM10 è 40 microgrammi (µm) per metro cubo, siamo anche oltre i 100 µm, soprattutto in Lombardia e Veneto. Questa situazione di smog continuerà almeno per altri 4-5 giorni, localmente anche nelle grandi città del Centro-Sud.\nLeggi anche: Meteo a Milano e Lombardia: sole sino al 20 dicembre. Il rovescio della medaglia? Smog alle stelle\nNonostante queste pessime notizie, sussiste una piccola consolazione: le nebbie sono diminuite di quasi il 40% dagli anni Sessanta-Ottanta ad oggi. In alcune città sono quasi scomparse, principalmente per tre motivi: il clima è diventato più caldo (Global Warming) e ciò rallenta la condensazione del vapore nelle minuscole goccioline della nebbia; l’anticiclone invernale russo-siberiano spesso viene sostituito dall’anticiclone africano più mite a tutte le quote; le città si sono espanse, il suolo è diventato più impermeabile e il contributo dell’isola di calore urbana è cresciuto in modo significativo; l’aria è meno inquinata, contiene meno nuclei di condensazione su cui il vapore acqueo può aggregarsi per formare la nebbia.\nCiò nonostante, le PM10 saranno su livelli molto alti per tutta la settimana; non vediamo un cambiamento significativo fino a metà mese: da martedì 16 dicembre è probabile che una perturbazione colpisca con piogge e rovesci buona parte del Centro-Sud, creando una marginale instabilità anche al Nord. Non avremo un rimescolamento dell’aria completo, ma probabilmente i livelli di smog caleranno leggermente da quella data in poi: una speranza, un regalo di Natale in anticipo, che libererebbe le pianure inquinate dalla cappa di smoke e fog.\nMeteo fine settimana nel dettaglio\n- Giovedì 11. Al Nord: prevalenza di sole; nubi basse e/o nebbie in Val Padana, specie nelle ore notturne. Al Centro: bel tempo prevalente. Al Sud: bel tempo.\n- Venerdì 12. Al Nord: prevalenza di sole; nubi basse e/o nebbie nottetempo in Val Padana. Al Centro: bel tempo prevalente. Al Sud: bel tempo.\n- Sabato 13. Al Nord: prevalenza di sole; nubi basse e/o nebbie in Val Padana, specie nelle ore notturne. Al Centro: atmosfera stabile, bel tempo. Al Sud: parzialmente soleggiato.\n- Tendenza: condizioni anticicloniche, tempo stabile e mite; tornano le piogge da martedì 16.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Environment"
  ],
  "topics": [
    "Weather->weather statistic",
    "Environment->air pollution"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Lorenzo Tedici",
        "sentiment": "none"
      }
    ],
    "locations": [
      {
        "name": "Val Padana",
        "sentiment": "none"
      },
      {
        "name": "Centro-Sud",
        "sentiment": "none"
      },
      {
        "name": "Lombardia",
        "sentiment": "none"
      },
      {
        "name": "Veneto",
        "sentiment": "none"
      },
      {
        "name": "Italia",
        "sentiment": "none"
      },
      {
        "name": "Milano",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-11T11:26:53.936+02:00",
  "updated": "2025-12-12T12:05:49.000+02:00"
}