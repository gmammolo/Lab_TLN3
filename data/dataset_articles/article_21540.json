{
  "thread": {
    "uuid": "a0fcd57299a5ae70ec27febafeae0aaa7d1c15e9",
    "url": "https://www.ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/cronaca",
    "site_categories": [
      "media"
    ],
    "section_title": "Cronaca, tutte le news di oggi - il Resto del Carlino",
    "title": "Rilancio del vivaio Zerina. Accordo con la Regione per piante e didattica",
    "title_full": "Rilancio del vivaio Zerina. Accordo con la Regione per piante e didattica",
    "published": "2024-02-16T02:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/version/c:ODMxMjU1ZGEtZTU2Yy00:YzkzMGI1/rilancio-del-vivaio-zerina-accordo-con-la-regione-per-piante-e-didattica.jpeg?f=16:9&amp;w=1200&amp;h=630",
    "performance_score": 0,
    "domain_rank": 17779,
    "domain_rank_updated": "2024-02-13T12:06:36.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "a0fcd57299a5ae70ec27febafeae0aaa7d1c15e9",
  "url": "https://www.ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e",
  "ord_in_thread": 0,
  "parent_url": null,
  "author": "Il Resto del Carlino",
  "published": "2024-02-16T02:00:00.000+02:00",
  "title": "Rilancio del vivaio Zerina. Accordo con la Regione per piante e didattica",
  "text": "Rilancio del vivaio Zerina. Accordo con la Regione per piante e didattica La Regione sostiene il rilancio del vivaio forestale di Zerina. L’attività di Ponticelli affiancherà alla coltivazione e distribuzione di piante autoctone certificate (a partire da quelle che i Comuni mettono a dimora per ogni bambino nato) un nuovo impegno sul fronte della divulgazione ed educazione ambientale rivolta a scuole e cittadini. Una nuova stagione resa possibile dalla convenzione approvata nell’ultima seduta dalla Giunta del presidente Stefano Bonaccini, su proposta dell’assessora alla Forestazione, Barbara Lori.\nDa un lato, l’Ente di gestione per i parchi e la biodiversità della Romagna e il Comune, proprietario dell’area, che collaboreranno nella gestione. Dall’altro, la stessa Regione che manterrà funzioni di coordinamento e supporto alle pratiche di coltivazione, oltre a stanziare i finanziamenti: 150mila euro per l’anno 2024 (90mila all’Ente di gestione per i parchi e la biodiversità della Romagna e 60mila al Comune di Imola) per l’avvio delle opere di coltivazione; 90mila euro per gli anni successivi.\n\"Un importante passo avanti nel rilancio della vivaistica forestale regionale, a partire da quella pubblica, di cui vogliamo valorizzare il ruolo prezioso a favore dell’ambiente e della biodiversità, in linea con la nuova strategia forestale e con gli obiettivi del progetto ‘Mettiamo radici per il futuro’, per fare dell’Emilia-Romagna il corridoio verde d’Italia\", sottolinea Lori.\n\"Siamo molto orgogliosi di questa opportunità e siamo grati alla Regione per avere voluto rilanciare il vivaio Zerina – aggiungono il sindaco Marco Panieri e l’assessora all’Ambiente, Elisa Spada -. Crediamo fortemente nel valore del verde urbano per la mitigazione e l’adattamento climatico, nonché per incrementare la biodiversità. Il vivaio è facilmente raggiungibile con la ciclovia del Santerno e dà la possibilità di conoscere e toccare con mano le specie arboree tipiche del nostro territorio. Vogliamo fare del vivaio Zerina un polo educativo in sinergia con l’Ente di gestione per i parchi e la biodiversità della Romagna, per promuovere l’esperienza diretta di questa bellezza e fare cultura sul tema ambientale\".\nAnche il presidente dell’Ente, Antonio Venturi, e il direttore, Nevio Agostini, esprimono il proprio impegno ed entusiasmo per la collaborazione con il Comune di Imola nella gestione del vivaio Zerina.\n\"Oltre agli obiettivi e agli aspetti di carattere ambientale, agronomico e divulgativo previsti dall’accordo, contribuiremo a rendere il vivaio un’eccellenza naturalistica, un luogo nel quale produrre alberi e arbusti per la messa a dimora di boschi, siepi e impianti dedicati al ripristino di ambienti naturali e seminaturali degradati – affermano –. Parte del vivaio, potrà inoltre essere dedicata alla produzione diretta dei semi attraverso i quali propagare le piante forestali che saranno successivamente distribuite\".\nOltre a quello di Zerina in Emilia-Romagna ci sono altri due vivai regionali, quello di Castellaro di Galeata (Forlì-Cesena) e quello di Scodogna a Collecchio (Parma).\nWhatsApp\nFacebook\nX\nPrint\n© Riproduzione riservata",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Education",
    "Environment"
  ],
  "external_links": [
    "https://web.whatsapp.com/send?text=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica%20https://www.ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e",
    "https://x.com/share?url=https://www.ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e&text=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica",
    "https://www.facebook.com/sharer/sharer.php?u=https://www.ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e&t=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica",
    "https://x.com/share",
    "https://x.com/share?url=https://ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e&text=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica",
    "https://web.whatsapp.com/send",
    "https://www.facebook.com/sharer/sharer.php",
    "https://web.whatsapp.com/send?text=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica%20https://ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e",
    "https://facebook.com/sharer/sharer.php?u=https://ilrestodelcarlino.it/imola/cronaca/rilancio-del-vivaio-zerina-accordo-con-la-regione-per-piante-e-didattica-b4c7f01e&t=Rilancio%20del%20vivaio%20Zerina.%20Accordo%20con%20la%20Regione%20per%20piante%20e%20didattica"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-02-16T08:13:03.308+02:00",
  "updated": "2024-02-16T08:13:03.308+02:00"
}