{
  "thread": {
    "uuid": "c212dff1f90810e20e48955cc55c2fbc35087e64",
    "url": "https://www.lasicilia.it/economia/millumino-di-meno-il-decalogo-per-risparmiare-energia-2044118",
    "site_full": "www.lasicilia.it",
    "site": "lasicilia.it",
    "site_section": "https://www.lasicilia.it/rss",
    "site_categories": [
      "media"
    ],
    "section_title": "La Sicilia",
    "title": "M’illumino di meno, il decalogo per risparmiare energia",
    "title_full": "M’illumino di meno, il decalogo per risparmiare energia",
    "published": "2024-02-16T11:15:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lasicilia.it/wp-content/uploads/2024/02/1708078548_0cb3cfca95684726fabd.jpg",
    "performance_score": 0,
    "domain_rank": 46998,
    "domain_rank_updated": "2024-02-13T12:06:46.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "c212dff1f90810e20e48955cc55c2fbc35087e64",
  "url": "https://www.lasicilia.it/economia/millumino-di-meno-il-decalogo-per-risparmiare-energia-2044118",
  "ord_in_thread": 0,
  "parent_url": null,
  "author": "Redazione",
  "published": "2024-02-16T11:15:00.000+02:00",
  "title": "M’illumino di meno, il decalogo per risparmiare energia",
  "text": "agenzia\nM’illumino di meno, il decalogo per risparmiare energia\nSpegnere le luci, rinunciare all'auto, piantare alberi\nROMA, 16 FEB – Spegnere le luci, rinunciare all’auto, piantare alberi, condividere i consumi. Sono alcune delle azioni del Decalogo di ‘M’illumino di meno’, l’iniziativa per il risparmio energetico della trasmissione Catrepillar di Rai Radio 2, che si tiene il 16 febbraio in contemporanea con la Giornata nazionale del risparmio energetico e degli stili di vita sostenibili. Il Decalogo invita al primo punto spegnere e far spegnere le luci di casa, dell’ufficio, del condominio e del Comune. Una cena antispreco a lume di candela è la seconda azione proposta, con ricette svuota-frigo e alimenti a basso impatto ambientale. Al terzo punto c’è la rinuncia per un giorno all’auto, con la scelta di camminare, pedalare, usare i mezzi pubblici o la mobilità condivisa. La quarta azione del Decalogo è organizzare attività di sensibilizzazione sui temi dell’efficienza energetica e della crisi climatica: parlarne con gli studenti, con i colleghi, con i clienti. Al quinto punto c’è piantare alberi, piantine e fiori, ottimi strumenti per combattere il cambiamento climatico. Al sesto fare economia circolare, rimettendo in circolo gli oggetti che non si usano più, per esempio con uno ‘swap party’ (una festa in cui ci si scambiano gli oggetti). La settima azione proposta è condividere un’attività energivora, come il viaggio in auto o il wi-fi, per ridurre i consumi e ottimizzare le risorse. All’ottavo punto c’è organizzare un evento non energivoro, come un concerto unplugged, una sessione di allenamento a luci ridotte, una serata di osservazione astronomica. La nona azione proposta è fare efficientamento energetico, come sbrinare il frigo o applicare un rompigetto ai rubinetti. Decima e ultima azione è abbassare il riscaldamento, indossando abiti più pesanti.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure",
    "Environment"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-02-16T12:22:05.893+02:00",
  "updated": "2024-02-16T12:22:05.893+02:00"
}