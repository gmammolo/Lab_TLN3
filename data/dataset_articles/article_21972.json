{
  "thread": {
    "uuid": "990043b2242466c7c688b1a757d2ae22366dae0e",
    "url": "https://www.meteoweb.eu/2024/02/ricercatori-studiano-canto-pinguino-africano-salvarlo-estinzione/1001361383",
    "site_full": "www.meteoweb.eu",
    "site": "meteoweb.eu",
    "site_section": "https://www.meteoweb.eu/rss",
    "site_categories": [
      "media"
    ],
    "section_title": "MeteoWeb",
    "title": "I ricercatori studiano il canto del pinguino africano per salvarlo dall’estinzione",
    "title_full": "I ricercatori studiano il canto del pinguino africano per salvarlo dall’estinzione",
    "published": "2024-02-16T12:50:00.000+02:00",
    "replies_count": 0,
    "participants_count": 1,
    "site_type": "news",
    "country": "GB",
    "main_image": "https://www.meteoweb.eu/wp-content/uploads/2024/02/Copertina-Salviamo-il-Pinguino-Africano.jpg",
    "performance_score": 0,
    "domain_rank": 47193,
    "domain_rank_updated": "2024-02-13T12:06:46.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "990043b2242466c7c688b1a757d2ae22366dae0e",
  "url": "https://www.meteoweb.eu/2024/02/ricercatori-studiano-canto-pinguino-africano-salvarlo-estinzione/1001361383",
  "ord_in_thread": 0,
  "parent_url": null,
  "author": "Filomena Fotia",
  "published": "2024-02-16T12:50:00.000+02:00",
  "title": "I ricercatori studiano il canto del pinguino africano per salvarlo dall’estinzione",
  "text": "MeteoWeb » ZOOLOGIA I ricercatori studiano il canto del pinguino africano per salvarlo dall’estinzione L’Università di Torino ha selezionato Salviamo il Pinguino Africano nell’ambito dell’iniziativa Funds TOgether di Filomena Fotia 16 Feb 2024 | 11:50 MeteoWeb ‘ Salviamo il Pinguino Africano ’ è il progetto di crowdfunding cofinanziato dall’Università di Torino per tutelare una specie di pinguino la cui popolazione ha subito un declino del 98% rispetto all’era preindustriale. Oltre 100 persone hanno già aderito alla campagna.\nLivio Favaro , Francesca Terranova e Anna Zanoli fanno parte del team di biologi marini dell’Università di Torino che da anni si sta dedicando allo studio del pinguino africano, una specie che abita le coste del Sudafrica e della Namibia. “Il pinguino africano è noto anche come pinguino asino per il suo vocalizzo molto particolare, che ricorda un raglio . Ma al di là dell’elemento di curiosità, proprio sullo studio e il monitoraggio del canto di questi animali si fonda il progetto di ricerca e tutela che da anni portiamo avanti in collaborazione con le autorità del Sudafrica” ha dichiarato Livio Favaro. Da Torino a Stony Point, Sudafrica\nCome ha dichiarato Francesca Terranova anche in occasione del suo intervento alla trasmissione Animal House di Radio Deejay : “Spesso la nostra squadra si reca a Stony Point, in Sudafrica, dove vive una colonia di circa 1.000 coppie di pinguini , con l’obiettivo di studiarli da vicino ma senza essere invasivi dei loro spazi. Trovarsi nel territorio della colonia, alle quattro del mattino, è un’esperienza unica. La voce di ogni pinguino è unica e studiarla, insieme a quella di tutti gli altri componenti della colonia, ci permette di monitorare l’andamento demografico della colonia o ricercare la presenza di patologie ” ha concluso Francesca Terranova. Il supporto della comunità per ridurre il rischio di estinzione del Pinguino Africano\n“Le attività dell’uomo hanno messo in pericolo la sopravvivenza di questa specie di pinguino” ha dichiarato Anna Zanoli che ha poi aggiunto “a causa della pesca intensiva e dell’antropizzazione degli ambienti in cui solitamente vivono i suoi esemplari”. “Noi cerchiamo di monitorare lo stato di salute della specie studiandone le colonie. Per farlo in modo efficace e non invasivo per i pinguini servono attrezzature tecniche e uno staff in loco che possa portare avanti il lavoro con costanza” .\n“Per proseguire e rilanciare il nostro lavoro abbiamo lanciato la campagna di crowdfunding ‘ Salviamo il Pinguino Africano’ , con l’obiettivo di acquistare attrezzatura tecnica e finanziare per un anno lo stipendio di un ranger in Sudafrica. Finora la risposta della comunità è stata straordinaria, ma abbiamo ancora bisogno del supporto di tutti per acquistare ulteriore attrezzatura. Aiutateci con una donazione” è stato l’appello di Livio Favaro .\nSostenere il progetto ‘ Salviamo il Pinguino Africano’ è semplice, sul link https://www.ideaginger.it/progetti/salviamo-il-pinguino-africano.html è possibile donare in pochi click tramite PayPal, bonifico bancario o carta di credito. Tra le ricompense per i sostenitori anche la possibilità di adottare a distanza un pinguino e ricevere aggiornamenti sul suo stato di salute.\n“Il crowdfunding ci sta aiutando a raccogliere fondi certamente, ma anche a sensibilizzare la comunità. Tante persone che ci hanno sostenuto prima di questa occasione non conoscevano nemmeno dell’esistenza del pinguino africano. Sapere che ora ci sono già oltre 100 donatori che hanno preso coscienza della necessità di salvaguardare questa specie credo rappresenti appieno uno degli obiettivi di ogni ricercatore, quello di divulgare anche ai non tecnici il proprio lavoro” ha concluso Livio Favaro. Il supporto dell’Università di Torino con Funds TOgether l’Università\nL’Università di Torino ha selezionato Salviamo il Pinguino Africano nell’ambito dell’iniziativa Funds TOgether , sviluppata insieme a Ginger Crowdfunding, che gestisce Ideaginger.it , la piattaforma con il tasso di successo più alto in Italia, con l’obiettivo di aiutare le ricercatrici e i ricercatori ad acquisire le competenze per sviluppare campagne di crowdfunding efficaci e sostenerle economicamente. L’Università di Torino , infatti, raddoppierà i fondi raccolti tramite crowdfunding fino a 10.000 euro. Il valore del crowdfunding per la ricerca scientifica\n“ L’Università di Torino ”, ha dichiarato Alessandro Zennaro , Vice-Rettore per la valorizzazione del patrimonio umano e culturale in Ateneo, “probabilmente più di qualsiasi altro ateneo, in questa fase storica, ha intrapreso un’azione organizzata di valorizzazione della conoscenza e di divulgazione scientifica, assumendo anche posizioni apicali nella rete degli atenei italiani per il Public Engagement (ApeNet). L’iniziativa di crowdfunding costituisce un’ulteriore opportunità per avvicinare la ricerca scientifica alla comunità territoriale e nazionale, illustrandone gli obiettivi, facendo conoscere le ricercatrici ed i ricercatori coinvolti, stimolando la curiosità e soprattutto dimostrando che, spesso, i prodotti della ricerca hanno ricadute immediate sulla vita di tutti noi, quotidianamente. Salviamo il Pinguino Africano è un progetto importante che coniuga in maniera esemplare la ricerca, la collaborazione internazionale e l’innovazione. Per questo merita di essere sostenuto”.\n“Questa campagna è un’occasione anche per lo staff dell’Università di Torino di confrontarsi con le opportunità del fundraising e della finanza alternativa per la ricerca e l’innovazione,” ha aggiunto Elisa Rosso, Direttrice della Direzione Innovazione e Internazionalizzazione dell’Università di Torino, che ha poi aggiunto “Per esempio stiamo contattando e ricercando partner istituzionali e aziendali interessati a supportare il progetto. Promuovere il crowdfunding è un’occasione per raccontare il valore della ricerca scientifica e sensibilizzare la comunità sul lavoro svolto in ateneo, che in questo caso permetterà di proseguire una preziosa attività di ricerca etologica sul campo”.\nFunds TOgether è il programma di finanza alternativa per la ricerca e l’innovazione sviluppato dall’ Università di Torino insieme a Ginger Crowdfunding . L’obiettivo è fornire a ricercatori e ricercatrici dell’ateneo le competenze per progettare e promuovere una campagna di crowdfunding, acquisire nuove risorse e avvicinare la comunità universitaria alla società civile attraverso progetti a forte impatto sociale e ambientale. Iscrivendoti dichiari di aver preso visione delle condizioni generali del servizio . Continua la lettura su MeteoWeb Condividi Video Vedi tutti › VIDEO DEL GIORNO Forte scirocco, le immagini dallo Stretto di Messina in burrasca Gallery Vedi tutti ›\nAeronautica Militare: trasporto sanitario urgente da Cagliari a Ciampino per un bimbo di 3 mesi",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Science and Technology",
    "Human Interest",
    "Environment"
  ],
  "external_links": [
    "https://www.addtoany.com/add_to/twitter?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://b5a7b.emailsp.net/frontend/subscribe.aspx",
    "https://www.addtoany.com/add_to/email?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.ideaginger.it/progetti/salviamo-il-pinguino-africano.html è",
    "https://www.addtoany.com/add_to/pinterest?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.addtoany.com/add_to/whatsapp?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.addtoany.com/add_to/facebook?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://player.vimeo.com/external/911837220.m3u8?s=627d459fe2d04e5b2e94d7d2555b7eb4869d3ccc&oauth2_token_id=1467441249",
    "https://www.addtoany.com/add_to/linkedin?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://player.vimeo.com/progressive_redirect/playback/911837220/rendition/540p/file.mp4?loc=external&oauth2_token_id=1467441249&signature=45ddad8612618c6cf2e8707dc2926931417c6242e3e379743678fbea297b5c57",
    "https://i.vimeocdn.com/video/1796614516-8117412b8dda8659fa5b58764691f1f11f692fd83c13b8131154bb4e13b25cab-d_640x360?r=pad",
    "https://www.addtoany.com/add_to/whatsapp",
    "https://ideaginger.it/progetti/salviamo-il-pinguino-africano.html è",
    "https://addtoany.com/add_to/pinterest?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://addtoany.com/add_to/email?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.addtoany.com/add_to/email",
    "https://www.addtoany.com/add_to/twitter",
    "https://addtoany.com/add_to/whatsapp?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://player.vimeo.com/progressive_redirect/playback/911837220/rendition/540p/file.mp4",
    "https://addtoany.com/add_to/linkedin?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.i.vimeocdn.com/video/1796614516-8117412b8dda8659fa5b58764691f1f11f692fd83c13b8131154bb4e13b25cab-d_640x360?r=pad",
    "https://addtoany.com/add_to/facebook?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.addtoany.com/add_to/linkedin",
    "https://www.addtoany.com/add_to/facebook",
    "https://i.vimeocdn.com/video/1796614516-8117412b8dda8659fa5b58764691f1f11f692fd83c13b8131154bb4e13b25cab-d_640x360",
    "https://www.b5a7b.emailsp.net/frontend/subscribe.aspx",
    "https://addtoany.com/add_to/twitter?linkurl=https%3A%2F%2Fwww.meteoweb.eu%2F2024%2F02%2Fricercatori-studiano-canto-pinguino-africano-salvarlo-estinzione%2F1001361383%2F&linkname=I%20ricercatori%20studiano%20il%20canto%20del%20pinguino%20africano%20per%20salvarlo%20dall%E2%80%99estinzione",
    "https://www.player.vimeo.com/external/911837220.m3u8?s=627d459fe2d04e5b2e94d7d2555b7eb4869d3ccc&oauth2_token_id=1467441249",
    "https://player.vimeo.com/external/911837220.m3u8",
    "https://www.addtoany.com/add_to/pinterest",
    "https://www.player.vimeo.com/progressive_redirect/playback/911837220/rendition/540p/file.mp4?loc=external&oauth2_token_id=1467441249&signature=45ddad8612618c6cf2e8707dc2926931417c6242e3e379743678fbea297b5c57"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-02-16T13:03:54.040+02:00",
  "updated": "2024-02-16T13:03:54.040+02:00"
}