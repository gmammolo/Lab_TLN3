{
  "thread": {
    "uuid": "ade86bc6593e1b8d77d2f5b08ee3321bdfc4ac6c",
    "url": "https://www.ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/cronaca",
    "site_categories": [
      "media",
      "top_news"
    ],
    "section_title": "Cronaca, tutte le news di oggi - il Resto del Carlino",
    "title": "Le idee degli alunni fanno la scuola sostenibile",
    "title_full": "Le idee degli alunni fanno la scuola sostenibile",
    "published": "2024-07-19T03:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MWVkNjI2NjQtZDY0Zi00/0/le-idee-degli-alunni-fanno-la-scuola-sostenibile.jpeg?f=16:9&amp;w=1200&amp;h=630",
    "performance_score": 0,
    "domain_rank": 17324,
    "domain_rank_updated": "2024-07-16T13:07:25.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "ade86bc6593e1b8d77d2f5b08ee3321bdfc4ac6c",
  "url": "https://www.ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a",
  "ord_in_thread": 0,
  "parent_url": null,
  "author": "Il Resto del Carlino",
  "published": "2024-07-19T03:00:00.000+03:00",
  "title": "Le idee degli alunni fanno la scuola sostenibile",
  "text": "Le idee degli alunni fanno la scuola sostenibile\nLa salute dell’ambiente ci preoccupa? I cambiamenti climatici ci angosciano? Questo stato d’animo si chiama ’ecoansia’ ed è in crescita soprattutto tra le nuove generazioni.\nPer prevenirla e contrastarla può essere utile individuare innanzitutto i problemi ambientali intorno a sé e trovare le soluzioni.\nÈ ciò che hanno fatto due classi – 1^ A e 1^ E – della scuola secondaria di primo grado G. Marconi, che fa parte dell’Istituto comprensivo 10 di Modena, partecipando di recente alla School of sustainability (scuola di sostenibilità). Si tratta di un progetto promosso da Bolton Hope Foundation di Milano e Future Education Modena, due enti specializzati nell’educazione allo sviluppo sostenibile e diffusione delle discipline cosiddette Stem (scientifiche, tecnologiche, ingegneristiche e matematiche).\n\"L’iniziativa aveva l’obiettivo di fornire ai ragazzi gli strumenti per generare cambiamento, accrescendo le capacità Stem e intervenendo proattivamente sull’ecoansia – spiega Damien Lanfrey, co-fondatore di Future Education Modena con Donatella Solda – Hanno partecipato sessanta classi di 36 scuole in tutt’Italia. Gli istituti di Modena e Reggio Emilia sono tra quelli che hanno presentato i progetti più innovativi e concreti. L’ora di scienze a scuola deve cambiare: School of sustainability non è soltanto un nuovo modo per insegnare l’ambiente, ma un modello educativo che mette al centro le esigenze del territorio, le idee degli studenti e una visione di intelligenza collettiva che lascerà, alla fine del percorso, un segnale tangibile e duraturo nelle città coinvolte\".\nAlla Marconi i ragazzi della 1^ A e 1^ E, supportati dalle docenti Barbara Guerzoni e Laura Moretti e dagli esperti di Fme, hanno studiato lo spazio intorno alla scuola, calcolato la dispersione energetica e termica nel vialetto di ingresso e nelle strade circostanti. In pratica si sono resi conto di quanto è problematico lo spazio intorno a sé e cosa si potrebbe fare, concretamente, per migliorarlo con alcune soluzioni.\nPer esempio, pareti di edera per rinfrescare, alberi ad alto fusto per ripararsi dalle isole di calore, stalli per bici e piste ciclabili per migliorare la mobilità, pannelli fotovoltaici per produrre energia rinnovabile, fontane e specchi d’acqua, panchine e tele ombreggianti, prati erbosi e fiori, pavimentazione esterna con griglia per filtrare l’acqua.\n\"Abbiamo riprogettato gli spazi, immaginandoli a nostra misura prima sulla carta, poi sul computer – scrivono gli studenti della 1^ A nel report conclusivo – Il nostro progetto parte dai nostri desideri di avere spazi gradevoli e freschi, ma non tiene conto dei costi e vincoli urbanistici della città. Se qualche architetto prendesse in considerazione alcuni di questi aspetti, le nostre scuole migliorerebbero\".\n\"Analizzando la nostra scuola abbiamo notato molte superfici scure, poco verde, zone ampie scarsamente utilizzabili, suolo impermeabile – affermano, invece, i ragazzi della 1^ E - Con il nostro progetto vogliamo suggerire soluzioni basate in particolare sulla natura che contribuiranno a ridurre gli effetti del calore e miglioreranno la vivibilità.\nPer questo intendiamo coinvolgere gli altri studenti della scuola, insegnanti, genitori e cittadini del quartiere e presentare i nostri suggerimenti al Comune di Modena\".\nSilvio Cortesi\nWhatsApp\nFacebook\nX\nPrint\n© Riproduzione riservata",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Health",
    "Education",
    "Environment"
  ],
  "ai_allow": true,
  "webz_reporter": false,
  "external_links": [
    "https://www.facebook.com/sharer/sharer.php?u=https://www.ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a&t=Le%20idee%20degli%20alunni%20fanno%20la%20scuola%20sostenibile",
    "https://web.whatsapp.com/send?text=Le%20idee%20degli%20alunni%20fanno%20la%20scuola%20sostenibile%20https://www.ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a",
    "https://x.com/share?url=https://www.ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a&text=Le%20idee%20degli%20alunni%20fanno%20la%20scuola%20sostenibile",
    "https://x.com/share",
    "https://web.whatsapp.com/send?text=Le%20idee%20degli%20alunni%20fanno%20la%20scuola%20sostenibile%20https://ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a",
    "https://x.com/share?url=https://ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a&text=Le%20idee%20degli%20alunni%20fanno%20la%20scuola%20sostenibile",
    "https://facebook.com/sharer/sharer.php?u=https://ilrestodelcarlino.it/modena/cronaca/le-idee-degli-alunni-fanno-la-scuola-sostenibile-70de432a&t=Le%20idee%20degli%20alunni%20fanno%20la%20scuola%20sostenibile",
    "https://www.facebook.com/sharer/sharer.php",
    "https://web.whatsapp.com/send"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-07-19T08:09:43.018+03:00",
  "updated": "2024-07-19T08:09:43.018+03:00"
}