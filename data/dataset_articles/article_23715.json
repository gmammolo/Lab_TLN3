{
  "thread": {
    "uuid": "ead3f9fd96578ed1bb1ef4a1c7b704d42efc06b2",
    "url": "https://www.dday.it/redazione/49987/il-regno-unito-dal-via-libera-al-consumo-di-carne-coltivata-autorizzata-per-il-mangime-degli-animali",
    "site_full": "www.dday.it",
    "site": "dday.it",
    "site_section": "https://www.dday.it",
    "site_categories": [
      "television",
      "entertainment"
    ],
    "section_title": "DDay.it",
    "title": "Il Regno Unito dà il via libera al consumo di carne coltivata. Autorizzata per il mangime degli animali | DDay.it",
    "title_full": "Il Regno Unito dà il via libera al consumo di carne coltivata. Autorizzata per il mangime degli animali | DDay.it",
    "published": "2024-07-19T11:17:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://cdn.dday.it/system/uploads/news/main_image/49987/social_2a5faa_cover_Depositphotos_165189884_XL_copia.jpg",
    "performance_score": 0,
    "domain_rank": 18411,
    "domain_rank_updated": "2024-07-16T13:07:25.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "ead3f9fd96578ed1bb1ef4a1c7b704d42efc06b2",
  "url": "https://www.dday.it/redazione/49987/il-regno-unito-dal-via-libera-al-consumo-di-carne-coltivata-autorizzata-per-il-mangime-degli-animali",
  "ord_in_thread": 0,
  "parent_url": null,
  "author": "Sergio Donato",
  "published": "2024-07-19T11:17:00.000+03:00",
  "title": "Il Regno Unito dà il via libera al consumo di carne coltivata. Autorizzata per il mangime degli animali | DDay.it",
  "text": "Il Regno Unito sarà il primo Paese nel continente europeo a vendere carne coltivata, per l’esattezza, pollo. L’azienda Meatly, startup britannica, ha ricevuto il via libera dalle autorità di regolamentazione dello Stato, ma la sua carne sarà destinata solo al cibo per gli animali domestici . Meatly diventa così anche la prima azienda al mondo a ottenere l'autorizzazione per gli alimenti coltivati in laboratorio per animali domestici.\nI cani i primi ad assaggiarla\nIn particolare, i primi animali a nutrirsi con la carne di pollo coltivata di Meatly saranno i cani . I primi lotti saranno in vendita entro l’anno dopo aver condotto prove di gusto tra i quattro zampe.\nMeatly ha comunicato che “ la carne è conforme a tutte le normative necessarie e ha superato il rigoroso processo di ispezione dell'APHA (Animal and Plant Health Agency) ”. Le altre agenzie ad averla approvata sono state la Food Standards Agency (FSA) e il Department for Environment, Food and Rural Affairs (DEFRA).\nL'azienda ha spiegato inoltre che i test per l’approvazione hanno dimostrato che il pollo coltivato è privo di batteri e virus, che i nutrienti utilizzati per la crescita delle cellule sono sicuri e che il prodotto finale è sicuro, nutriente, privo di OGM, antibiotici, agenti patogeni dannosi, metalli pesanti e altre impurità.\nI primi lotti di pollo coltivato avranno un costo più alto di quello che l’azienda punta a raggiungere nei prossimi tre anni, scalando il livello di produzione.\nL’amministratore delegato di Meatly, Owen Ensor, ha dichiarato : “ Sono incredibilmente orgoglioso che Meatly sia la prima azienda in Europa ad aver ottenuto il via libera alla vendita di carne coltivata. Stiamo dimostrando che esiste un modo sicuro e a basso capitale per portare rapidamente la carne coltivata sul mercato ”.\nMa in un'intervista al The Telegraph ha avuto qualcosa da dire nei confronti dell’Unione Europea e degli Stati Uniti: “ L'Unione Europea è tradizionalmente un'autorità di regolamentazione più conservatrice e gli Stati Uniti si stanno invischiando nella politica alimentare - inutilmente, a mio avviso. Quindi il Regno Unito può davvero fare un passo avanti. ”\nLa polpetta di carne di mammut sintetica esiste, ma nessuno ha avuto il coraggio di mangiarla Vai all'approfondimento\nA dicembre del 2023 l’Italia aveva provato a imporre il divieto di produzione e immissione sul mercato della carne coltivata, ma a febbraio l’UE ha stabilito che il disegno di legge italiano non è in linea con il mercato unico europeo. Tuttavia, nell’Unione Europea la carne coltivata non può essere venduta perché non c’è ancora una legislazione comunitaria in materia.\nNegli Stati Uniti le aziende Upside Food e Good Meat hanno ricevuto il permesso di vendere carne coltivata anche per il consumo umano, ma non per l’acquisto nei negozi, solo per la distribuzione nei ristoranti. Nel 2024, tuttavia, gli Stati di Alabama, Arizona, Florida e Tennessee hanno considerato una legge per vietarne la produzione, la vendita e la distribuzione.\nDavvero la carne sintetica può aiutare a salvare il mondo? Vai all'approfondimento",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Science and Technology",
    "Health",
    "Environment"
  ],
  "ai_allow": true,
  "webz_reporter": false,
  "external_links": [
    "https://www.ilsole24ore.com/art/carne-coltivata-ue-l-italia-ha-violato-procedure-europee-AF1lTsYC?refresh_ce",
    "https://www.telegraph.co.uk/business/2024/07/17/britain-first-country-in-europe-approve-lab-grown-meat/",
    "https://nationalaglawcenter.org/cell-cultured-meat-updates-state-bans-labeling-requirements-and-regulatory-clarifications/",
    "https://meatly.pet/meatly-approval/",
    "https://ilsole24ore.com/art/carne-coltivata-ue-l-italia-ha-violato-procedure-europee-AF1lTsYC?refresh_ce",
    "https://www.telegraph.co.uk/business/2024/07/17/britain-first-country-in-europe-approve-lab-grown-meat",
    "https://nationalaglawcenter.org/cell-cultured-meat-updates-state-bans-labeling-requirements-and-regulatory-clarifications",
    "https://www.nationalaglawcenter.org/cell-cultured-meat-updates-state-bans-labeling-requirements-and-regulatory-clarifications/",
    "https://www.meatly.pet/meatly-approval/",
    "https://meatly.pet/meatly-approval",
    "https://www.ilsole24ore.com/art/carne-coltivata-ue-l-italia-ha-violato-procedure-europee-AF1lTsYC",
    "https://telegraph.co.uk/business/2024/07/17/britain-first-country-in-europe-approve-lab-grown-meat/"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-07-19T11:57:29.174+03:00",
  "updated": "2024-07-27T11:04:28.829+03:00"
}