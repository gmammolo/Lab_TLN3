{
  "thread": {
    "uuid": "bcd83799b66a23c6dc9b7c09790b1980a3eb6e60",
    "url": "https://www.ilmattino.it/napoli/area_metropolitana/sequestro_san_giorgio_a_cremano_pm_rapito_ex_operaio_ditta_famiglia_ultime_notizie-8769166.html",
    "site_full": "www.ilmattino.it",
    "site": "ilmattino.it",
    "site_section": "http://www.ilmattino.it/rss/home.xml",
    "site_categories": [
      "power_and_motorcycles",
      "sports",
      "top_news_it",
      "top_news"
    ],
    "section_title": "Il Mattino - Home",
    "site_title": "Il Mattino",
    "title": "Sequestro a San Giorgio a Cremano, i pm: «Rapito dall'ex operaio della ditta di famiglia»",
    "title_full": "Sequestro a San Giorgio a Cremano, i pm: «Rapito dall'ex operaio della ditta di famiglia»",
    "published": "2025-04-10T00:06:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/04/09/8769166_OBJ58986946_17576.jpg",
    "performance_score": 0,
    "domain_rank": 16070,
    "domain_rank_updated": "2025-04-08T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "bcd83799b66a23c6dc9b7c09790b1980a3eb6e60",
  "url": "https://www.ilmattino.it/napoli/area_metropolitana/sequestro_san_giorgio_a_cremano_pm_rapito_ex_operaio_ditta_famiglia_ultime_notizie-8769166.html",
  "ord_in_thread": 0,
  "author": "Leandro Del Gaudio",
  "published": "2025-04-10T00:06:00.000+03:00",
  "title": "Sequestro a San Giorgio a Cremano, i pm: «Rapito dall'ex operaio della ditta di famiglia»",
  "text": "Quando lo hanno trascinato all’interno del furgone, gli hanno messo alla testa un sacco nero, tipo cover per il casco da motociclista. Un sacco di nylon nero chiuso alla gola, che ha consentito alla giovane vittima di respirare, senza però vedere nulla. Poi lo hanno portato in un appartamento, all’interno di una stanza, dove è rimasto seduto per ore con le mani legate. Una prigionia a tutti gli effetti, un incubo drammaticamente vero per lo studente di San Giorgio a Cremano, martedì mattina vittima di un sequestro lampo.\nOre infinite nel covo dei banditi, prima che la banda rinunciasse alla richiesta di sequestro (un milione e mezzo di euro), di fronte al pressing investigativo degli inquirenti. Due giorni dopo il raid di San Giorgio, ci sono alcuni punti fermi. In cella, bloccato da un fermo di pm, c’è il 24enne Antonio Pacheco Amaral de Oliveira, nato ad Amburgo il 15 settembre del 2001, vissuto a San Giorgio a Cremano. È accusato di sequestro di persona a scopo estorsivo, aggravato dal metodo mafioso, in concorso con soggetti non ancora identificati.\nSequestro a San Giorgio a Cremano, il padre: «Temevo di non vederlo mai più»\nDi stazza corpulenta (è alto quasi due metri), è stato riconosciuto come l’uomo che ha fisicamente prelevato lo studente di 15 anni per scaraventarlo all’interno del furgoncino bianco usato per la prima parte dell’assalto. Ad inchiodarlo, oltre alle indagini tecniche della polizia, un particolare riferito dal ragazzo, che ha riconosciuto la sagoma e ha svelato un particolare: «Ero sdraiato in auto, ho visto quello che mi aveva afferrato che si sedeva spingendo il sedile anteriore fino alla fine, perché era troppo grosso».\nPoi agli atti ci sono anche altri particolari: i due aggressori iniziali erano vestiti di nero e avevano sul volto una maschera da persone anziane, vecchie. Un film horror. Dopo aver portato via il ragazzo, hanno poi effettuato una sorta di staffetta, perché hanno lasciato il furgoncino per muoversi con un’altra vettura: un’auto meno vistosa del furgoncino e al riparo dalle segnalazioni dei primi testimoni.\nLa staffetta sarebbe avvenuta in una zona di confine tra San Giorgio e il quartiere della periferia orientale di Barra (a ridosso di via San Martino), che conferma un dato su tutti: ad entrare in azione una banda composta da diversi elementi, tutti con un ruolo ad hoc. Ma restiamo alla persona finita in manette. Inchiesta condotta dalla Squadra Mobile del primo dirigente Giovanni Leuci, sotto il coordinamento del pm Henry John Woodcock, proviamo a mettere a fuoco il ruolo del presunto sequestratore finito in cella: in un recente passato, Antonio Amaral ha lavorato presso un impianto di autolavaggio della famiglia del ragazzo sequestrato. Conosceva lo studente, si era fatto un’idea della sua famiglia, il gancio perfetto.\nInchiesta aperta, ieri alcuni soggetti sospettati sono stati condotti in Questura. Sfilano in via Medina alcuni soggetti legati al malaffare di Barra, si cercano riscontri sull’assalto di martedì mattina. Ma torniamo al racconto del ragazzo. Subito dopo la liberazione, il 15enne è stato ascoltato dagli inquirenti, accudito dal padre e dal penalista napoletano Michele Rullo: «Mi hanno messo un sacco in testa, di quelli che vengono usati per il casco della moto, respiravo a fatica, ma respiravo». Il sequestro è avvenuto intorno alle 7.50 di due giorni fa, mentre la trattativa per ottenere il riscatto è stata condotta via whatsapp: un primo messaggio è stato spedito alle 8.10 sull’utenza del padre, che in quel momento era in palestra.\nQuarto, 14enne accoltellato da due coetanei: ricoverato in ospedale\nSulle prime, l’imprenditore pensava a uno scherzo di cattivo gusto o a una fake, poi - dopo aver telefonato alla scuola del ragazzo - è iniziato l’incubo. C’è stato un momento in cui la trattativa si è arenata: «Se chiami le forze dell’ordine non vedrai più tuo figlio, se vuoi liberarlo devi portarci i soldi». Nelle stesse ore, grazie a indagini tecniche della Mobile, i banditi hanno capito di essere stati circondati e hanno liberato il ragazzo. Aveva ancora le mani giunte e legate. Licola, sbocco della tangenziale, ha chiesto aiuto a un rider, per telefonare al padre. L’abbraccio e la fine della grande paura. Dopo il primo fermo, la caccia ai complici va avanti anche nella notte.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Social Issue"
  ],
  "topics": [
    "Crime, Law and Justice->kidnapping",
    "Social Issue->demographics",
    "Social Issue->social problem",
    "Social Issue->juvenile delinquency"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-04-10T00:12:59.973+03:00",
  "updated": "2025-04-10T00:12:59.973+03:00"
}