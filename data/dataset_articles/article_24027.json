{
  "thread": {
    "uuid": "f324dd2a2814f30a38ad64f0cdb4ee40dede54de",
    "url": "https://www.ilmattino.it/napoli/area_metropolitana/pozzuoli_rione_terra_lavori-8392806.html",
    "site_full": "www.ilmattino.it",
    "site": "ilmattino.it",
    "site_section": "https://www.ilmattino.it//rss/napoli.xml",
    "site_categories": [
      "power_and_motorcycles",
      "sports"
    ],
    "section_title": "Il Mattino - napoli",
    "title": "Pozzuoli Rione Terra, la svolta: rinascita entro il 2028",
    "title_full": "Pozzuoli Rione Terra, la svolta: rinascita entro il 2028",
    "published": "2024-10-04T00:04:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/28/06/8392806_OBJ54941884_120228.jpg",
    "performance_score": 0,
    "domain_rank": 15045,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f324dd2a2814f30a38ad64f0cdb4ee40dede54de",
  "url": "https://www.ilmattino.it/napoli/area_metropolitana/pozzuoli_rione_terra_lavori-8392806.html",
  "ord_in_thread": 0,
  "parent_url": null,
  "author": "Gennaro Del Giudice",
  "published": "2024-10-04T00:04:00.000+03:00",
  "title": "Pozzuoli Rione Terra, la svolta: rinascita entro il 2028",
  "text": "Obiettivo 2028. È l’anno cerchiato in rosso, la luce in fondo al tunnel quando saranno trascorsi 50 anni dall’inizio dei lavori al Rione Terra di Pozzuoli. Un pantano da cui si cerca di uscirne fuori dopo l’inchiesta su corruzione e turbativa d’asta che hanno inquinato l’appalto per il primo dei tre lotti e che ha rallentato ogni processo di rilancio dell’antica rocca flegrea. Ora si cerca di svoltare definitivamente a Pozzuoli con tre nuove deadline: estate 2025, autunno 2026 e fine 2028.\nLa decisione\nLe basi per il primo obiettivo sono state fissate dall’amministrazione comunale che, dopo aver annullato il bando per il gestore unico, ha suddiviso il patrimonio del Rione Terra in due tipologie: economico e culturale. Nella prima rientrano fin da subito 44 botteghe, 3 ristoranti, 5 bar e 210 camere (per 450 posti letto) che saranno oggetto di bandi singoli per concessioni pluriennali. Per la parte culturale, invece, la gestione sarà in capo a una Fondazione di partecipazione che sarà composta da rappresentanti nominati dal comune di Pozzuoli, dal Ministero dei beni culturali – parco archeologico dei Campi Flegrei - e dalla Diocesi.\nLa Fondazione sarà chiamata a soprintendere i beni a carattere storico e culturali quali il museo di città, il museo archeologico, la galleria d’arte contemporanea, il museo diocesano, il tempio-cattedrale e il percorso archeologico sotterraneo. Tra i beni del comune di Pozzuoli, rientrerà anche il Castello che affaccia sulla Darsena. Tornando al lotto A, per la parte del Rione Terra che sarà data in concessione ai privati, sono in corso di definizione i processi espropriativi e l’intesa tra i vari enti proprietari dei vari beni, ultimo tassello mancante prima dell’indizione del bando di gara che entro Natale dovrà passare prima all’esame della giunta comunale e poi all’approvazione del consiglio comunale.\nI fondi\nPer la voce espropri, il comune di Pozzuoli ha ricevuto finora 4 milioni di euro dalla Regione Campania a cui si sommeranno altri 15 in arrivo per il prossimo anno. Una volta assegnato il primo lotto, sarà applicato lo stesso schema anche per i lotti B e C per i quali il termine dei lavori è stato fissato in 18 mesi per il primo e 36 mesi per il secondo. Opere che saranno finanziate con ulteriori 54 milioni di euro in arrivo dal Fondo di Coesione, per l’intero lotto B e per una parte del terzo.\n«Stiamo risolvendo, finalmente, problematiche che purtroppo nel passato non erano sta affrontate, quali gli espropri da portare a termine con i relativi fondi finanziari dalla regione, oppure l’ineludibile intesa istituzionale per la gestione dell’intero bene con Ministero e Diocesi di Pozzuoli. - spiega l’assessore al governo del territorio Giacomo Bandiera - Poi, procederemo con l’attuazione di quel che oramai da anni è il nostro intendimento: approccio duplice all’intero bene culturale territoriale del Rione Terra. Quindi bandi di concessione per la sua valenza economica e per le attività economiche previste. Quindi nascita di una Fondazione di partecipazione, per la gestione della valenza culturale del Rione Terra. Entro il periodo natalizio tutto sarà delineato e approvato dal Consiglio Comunale con una delibera d’indirizzo, entro l’estate procederemo ai bandi e alla nascita della Fondazione Rione Terra».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment"
  ],
  "ai_allow": true,
  "webz_reporter": false,
  "external_links": [
    "https://comune.pozzuoli.na.it/",
    "https://www.comune.pozzuoli.na.it/",
    "https://comune.pozzuoli.na.it"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T00:57:11.258+03:00",
  "updated": "2024-10-04T00:57:11.258+03:00"
}