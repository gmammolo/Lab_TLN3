{
  "thread": {
    "uuid": "4637b00bea1503c973181a2fed3d1de10ece0ab0",
    "url": "https://www.artribune.com/arti-visive/arte-contemporanea/2024/10/franz-cerami-ex-polo-siderurgico-bagnoli",
    "site_full": "www.artribune.com",
    "site": "artribune.com",
    "site_section": "https://www.artribune.com",
    "site_categories": [
      "art_history",
      "education",
      "fine_art",
      "entertainment"
    ],
    "section_title": "Artribune. Dal 2011 Arte Eccetera Eccetera",
    "title": "Franz Cerami illumina l’ex polo siderurgico di Bagnoli",
    "title_full": "Franz Cerami illumina l’ex polo siderurgico di Bagnoli",
    "published": "2024-10-04T01:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 25207,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4637b00bea1503c973181a2fed3d1de10ece0ab0",
  "url": "https://www.artribune.com/arti-visive/arte-contemporanea/2024/10/franz-cerami-ex-polo-siderurgico-bagnoli",
  "ord_in_thread": 0,
  "parent_url": null,
  "author": "Redazione",
  "published": "2024-10-04T01:00:00.000+03:00",
  "title": "Franz Cerami illumina l’ex polo siderurgico di Bagnoli",
  "text": "Un altro passo in avanti verso la rigenerazione urbana e la restituzione alla città delle archeologie industriali presenti nell’ ex Italsider di Bagnoli (Napoli) . Dismesso oltre trent’anni fa, il polo siderurgico in cui sono state impiegate migliaia di maestranze si appresta infatti a intraprendere una nuova fase della sua lunga storia, dopo vicende alterne, battute d’arresto e tentativi di recupero non andati a buon fine. Insieme ai progetti messi in campo dal Commissario Straordinario Gaetano Manfredi – anche alla luce dell’accordo sottoscritto di recente con il presidente del Consiglio Giorgia Meloni – a segnare il cambio di rotta contribuiscono oggi anche i linguaggi dell’arte contemporanea, con la loro ineguagliabile forza espressiva e comunicativa. Fino al 12 novembre prossimo, l’intervento di arte pubblica Lighting Flowers Bagnoli , con opere dell’artista Franz Cerami, introduce la potenza della luce e dei colori oltre il confine a lungo invalicabile dello stabilimento.\nLighting Flowers Bagnoli nella Direzione uffici – Crediti Franz Cerami A Bagnoli il progetto artistico di Franz Cerami Nei luoghi in origine destinati al lavoro e alla produzione, a farsi largo sono infatti le installazioni luminose concepite da Cerami: una combinazione di effetti cromatici, motivi floreali, pattern ipnotici e geometrie complesse che al calar della sera sulle silenti facciate dell’acciaieria, dell’altoforno e della torre di spegnimento, per citare alcuni degli edifici coinvolti, genera visioni inedite, vibranti, attrattive. Promosso dal Commissario Straordinario Gaetano Manfredi, in collaborazione con Invitalia, il progetto Lighting Flowers Bagnoli assegna un’identità luminosa e vitale, ma non invasiva, al distretto produttivo inattivo dagli anni Novanta. Di fatto, pone le basi per l’avvio del delicato percorso di restituzione di questo luogo alla cittadinanza, che ha prontamente manifestato interesse e curiosità verso l’iniziativa. Prova ne sono i numeri: già a settembre, nei primi 8 giorni di apertura, Lighting Flowers Bagnoli ha registrato il tutto esaurito con oltre 1800 presenze.\nLighting Flowers Bagnoli nella Direzione uffici – Crediti Franz Cerami Arte contemporanea e rigenerazione urbana Sottraendo alle tenebre che le avvolgono da anni le testimonianze di archeologia industriale che insistono nell’area, Cerami rende dunque possibile il progressivo riavvicinamento e la riappropriazione da parte la comunità del dismesso polo. Nello stesso tempo, l’intervento agisce per ridurre le distanze tra un intero quartiere di Napoli e il resto della città, chiamando eccezionalmente a raccolta un pubblico di tutte le età entro il perimetro del sito. Attraverso graffiti e videomapping, l’artista incoraggia a riflettere sul potenziale a lungo inespresso dei manufatti che in origine erano destinati a peculiari lavorazioni. Lighting Flowers Bagnoli finisce così per “ribaltare” la comune e diffusa percezione di questo luogo, oggi indirizzato verso una prospettiva di riscatto e rigenerazione che identifica nell’arte contemporanea un alleato.\nLighting Flowers Bagnoli nella Direzione uffici – Crediti Franz Cerami In tour tra le archeologie industriali di Bagnoli Affiancate da una mostra (aperta tutti i giorni, tranne il lunedì, dalle 20.00 alle 24.00), le installazioni di Lighting Flowers Bagnoli sono accessibili al pubblico ogni giovedì, venerdì e sabato. Per accompagnare i visitatori nell’itinerario, contraddistinto dalla presenza delle musiche originali di Michele Chiavarini, è stato predisposto un trasferimento a cura di City Sightseeing Napoli. Per la visita è richiesta la prenotazione del biglietto, che può essere effettuata gratuitamente online, al sito www.lightingflowers.com .\nACQUISTA QUI il libro \"Bagnoli. Passato, presente e futuro\"",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Human Interest",
    "Social Issue"
  ],
  "ai_allow": true,
  "webz_reporter": false,
  "external_links": [
    "https://eur03.safelinks.protection.outlook.com/?url=http%3A%2F%2Fwww.lightingflowers.com%2F&data=05%7C02%7Cgsforazzini%40invitalia.it%7C010297f09ef842d02c2b08dcdee2e68a%7Cafd0a75c86714cce90612ca0d92e422f%7C0%7C0%7C638630313307384733%7CUnknown%7CTWFpbGZsb3d8eyJWIjoiMC4wLjAwMDAiLCJQIjoiV2luMzIiLCJBTiI6Ik1haWwiLCJXVCI6Mn0%3D%7C0%7C%7C%7C&sdata=TjoIO8nzwdM173yv5NVPaUtF0YEdkC5I1hvCJMooZeA%3D&reserved=0",
    "https://amzn.to/4dAg8B7",
    "https://www.eur03.safelinks.protection.outlook.com/?url=http%3A%2F%2Fwww.lightingflowers.com%2F&data=05%7C02%7Cgsforazzini%40invitalia.it%7C010297f09ef842d02c2b08dcdee2e68a%7Cafd0a75c86714cce90612ca0d92e422f%7C0%7C0%7C638630313307384733%7CUnknown%7CTWFpbGZsb3d8eyJWIjoiMC4wLjAwMDAiLCJQIjoiV2luMzIiLCJBTiI6Ik1haWwiLCJXVCI6Mn0%3D%7C0%7C%7C%7C&sdata=TjoIO8nzwdM173yv5NVPaUtF0YEdkC5I1hvCJMooZeA%3D&reserved=0",
    "https://www.amzn.to/4dAg8B7",
    "https://eur03.safelinks.protection.outlook.com/"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T01:16:23.241+03:00",
  "updated": "2024-10-04T01:16:23.241+03:00"
}