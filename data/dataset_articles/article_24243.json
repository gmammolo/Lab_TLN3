{
  "thread": {
    "uuid": "586e5624c1a81140ad5923da8ce9ea210ef2bddf",
    "url": "https://eurecat.org/vacances-mes-llargues-mes-a-prop-de-casa-responsables-amb-lentorn-i-amb-la-tecnologia-com-aliada-entre-les-tendencies-de-futur-del-turisme",
    "site_full": "eurecat.org",
    "site": "eurecat.org",
    "site_section": "https://www.eurecat.org",
    "site_categories": [
      "tech"
    ],
    "section_title": "Inici - Eurecat Centre Tecnològic",
    "title": "Vacances més llargues, més a prop de casa, responsables amb l’entorn i amb la tecnologia com aliada, entre les tendències de futur del turisme",
    "title_full": "Vacances més llargues, més a prop de casa, responsables amb l’entorn i amb la tecnologia com aliada, entre les tendències de futur del turisme",
    "published": "2024-10-03T18:06:00.000+03:00",
    "replies_count": 0,
    "participants_count": 0,
    "site_type": "news",
    "country": "ES",
    "main_image": "",
    "performance_score": 0,
    "domain_rank": 88201,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "586e5624c1a81140ad5923da8ce9ea210ef2bddf",
  "url": "https://eurecat.org/vacances-mes-llargues-mes-a-prop-de-casa-responsables-amb-lentorn-i-amb-la-tecnologia-com-aliada-entre-les-tendencies-de-futur-del-turisme",
  "ord_in_thread": 0,
  "parent_url": null,
  "author": null,
  "published": "2024-10-03T18:06:00.000+03:00",
  "title": "Vacances més llargues, més a prop de casa, responsables amb l’entorn i amb la tecnologia com aliada, entre les tendències de futur del turisme",
  "text": "La promoció d’un nou model de vacances que permeti incrementar el temps a la destinació i l’impuls de solucions tecnològiques i de models de gestió per a la reducció de l’impacte de l’activitat turística en el seu entorn són algunes de les claus que han apuntat avui, a Barcelona, els experts participants en el Forum TurisTIC, el congrés sobre innovació i tecnologia en turisme organitzat pel centre tecnològic Eurecat .\nDurant el congrés, l’expert independent en Turisme i Acció Climàtica i coautor de la Declaració de Glasgow sobre l’Acció Climàtica al Turisme, Jeremy Smith, ha destacat la necessitat de “promoure unes vacances més llargues i més a prop de casa, que permetin incrementar el temps a la destinació i viatjar menys”.\nEn la seva opinió, “el turisme hauria de prioritzar esforços per canviar d’un model extractiu a un de regeneratiu, que aporti beneficis a les comunitats i als ecosistemes en els quals opera”.\nL’expert ha assenyalat aquestes i altres transformacions, com a alternatives baixes en carboni per als viatges, fomentant els desplaçaments en tren o l’ús de combustibles més nets, que convindria dur a terme per aconseguir les zero emissions globals del turisme l’any 2050 com proposa la Declaració de Glasgow, una iniciativa d’àmbit mundial liderada per les Nacions Unides.\nAixí mateix, organitzacions signatàries de la declaració, l’Agència Catalana del Turisme, Ferrocarrils de la Generalitat de Catalunya i l’European Travel Commission, han compartit accions que han implementat per contribuir a la descarbonització del turisme.\nEn la seva dotzena edició, el Forum TurisTIC ha reunit empreses del sector turístic, de la innovació i el desenvolupament tecnològic, associacions i gremis especialitzats i organismes turístics, per conèixer i debatre iniciatives encaminades a la sostenibilitat del turisme, en un context marcat per l’emergència climàtica que afecta ja l’activitat del sector.\nL’esdeveniment ha buscat “mostrar tecnologies i projectes per potenciar la innovació i la sostenibilitat en el turisme, perquè empreses i destinacions puguin incorporar-los com a eines de diferenciació generadores de nous models de negoci i com a pràctiques que contribueixin a la resiliència climàtica i al benestar de la societat”, ha indicat el president d’Eurecat, Daniel Altimiras, en la sessió institucional del fòrum, que ha comptat també amb la directora de l’Agència Catalana de Turisme, Arantxa Calvera, i la presidenta delegada de l’Àrea de Desenvolupament Econòmic i Turisme de la Diputació de Barcelona, Ana Maria Martínez.\nSolucions innovadores en turisme per a la gestió de l’aigua i dels residus\nEl congrés ha mostrat iniciatives tecnològiques en l’àmbit de la gestió dels recursos hídrics, en el qual existeixen mesures per estalviar i fer un ús sostenible de l’aigua i altres que busquen un doble ús amb la reutilització, amb els testimonis del Catalan Water Partnership, el Gremi d’Hotels de Barcelona, Swifton Innoveering i Eurecat.\nCom ha explicat la cap de la Línia de Sòls i Aigües subterrànies de la Unitat d’Aigua, Aire i Sòls d’Eurecat, Carme Bosch, existeixen al mercat “un ventall ampli d’eines i tecnologies que permeten reduir moltíssim el consum de l’aigua al sector turístic, com sistemes molt eficients de filtració de l’aigua de les piscines, el disseny dels jardins amb vegetació que requereix poca demanda d’aigua i reg intel·ligent, o sistemes de depuració d’aigües grises que obtenen una qualitat suficient per ser reutilitzada, entre d’altres”.\nLa reutilització ha estat també un dels eixos de la sessió sobre economia circular i la gestió dels residus. En aquest àmbit, PortAventura World, que és un ressort amb certificació “Residu zero” d’AENOR, va arribar a valoritzar el 95 per cent dels seus residus l’any 2023 i, en el període del 2019 al 2023, va reduir un 12 per cent de tones de residus per milió de visites i pernoctacions.\n“Les reduccions són possibles per un pla transversal que es treballa en totes les àrees de negoci de la companyia amb diversos projectes, com la utilització de sistemes de software ERP basats en intel·ligència artificial per millorar la previsió de la demanda, ajustar els estocs de matèria primera, optimitzar l’assignació de recursos i minimitzar el malbaratament alimentari”, ha explicat la directora de Sostenibilitat, Client i Comunicació de PortAventura World, Choni Fernández.\nEn aquesta taula s’han conegut també iniciatives d’empreses que recullen i valoritzen residus del mar o reaprofiten elements com els auriculars de les visites turístiques.\nTransformació digital per a la sostenibilitat de l’activitat turística\nLa transformació digital és clau per a la sostenibilitat del turisme i el fòrum ha presentat casos de solucions tecnològiques que Hotel Melià, Vueling, Tarannà viatges amb sentit i Cetursa Sierra Nevada, apliquen en la seva estratègia per optimitzar l’eficiència en la seva activitat. En aquesta digitalització, jugaran un paper destacat els espais de dades que promou la Unió Europea i el Tech Tourism Cluster, SEGITTUR i MASORANGE han debatut al Forum TurisTIC sobre les oportunitats que aportaran per disposar d’indicadors turístics de qualitat i oberts per crear valor en la indústria.\nD’altra banda, el congrés ha mostrat bones pràctiques en l’activitat turística de projectes singulars vinculats amb la sostenibilitat i la cura del medi ambient amb els projectes del Càmping CAR Ballena Alegre, el Grupo Blaumar, The NeverRest Project, Bookline, l’Agència Catalana de Turisme i la iniciativa innovadora del vídeo “Greal: El secret de les vuit claus”.\nIniciatives responsables amb l’impacte del turisme en el seu ecosistema\nEn el sector del càmping, els pròxims anys “veurem avenços importants per tenir en compte la sostenibilitat, la inclusió i la relació amb l’entorn”, ha assenyalat el director del Càmping CAR Ballena Alegre, Àlex Trias.\nPer això, “la nostra anàlisi del moment ens ha dut, d’una banda, a voler ser conscients i responsables de l’impacte que tenim sobre el nostre ecosistema i, com a conseqüència, a constatar que avançar implica col·laborar amb tots els agents de proximitat en la gestió del turisme per aconseguir beneficiar-nos tots i trobar maneres de fer-ho compatible”, ha explicat Àlex Trias.\nDe fet, el geògraf i home del temps de 3Cat Francesc Mauri ha advertit en la seva participació en el Forum TurisTIC que la costa catalana serà completament diferent les pròximes dècades, per exemple amb una temperatura a Barcelona el 2050 com l’actual de Màlaga, i que les variacions molt ràpides en el clima portaran a canvis estructurals a tot el país. “Actuar de forma valenta, sensata i de forma transversal ajudarà a mitigar els canvis, inqüestionables i inevitables que van arribant, i aniran a més”, ha destacat Francesc Mauri.\nEl Forum TurisTIC és un congrés organitzat per Eurecat i promogut per la Generalitat de Catalunya, l’Ajuntament de Barcelona i la Diputació de Barcelona.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Lifestyle and Leisure",
    "Environment"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T02:38:29.468+03:00",
  "updated": "2024-10-04T02:38:29.468+03:00"
}