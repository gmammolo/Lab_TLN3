{
  "thread": {
    "uuid": "86f0028d446ed883c5570308ea7afa1f0fc63d76",
    "url": "https://naciodigital.cat/bergueda/societat/govern-es-mostra-disposat-contribuir-en-recuperacio-planta-biomassa-valldan_2020502_102.html",
    "site_full": "naciodigital.cat",
    "site": "naciodigital.cat",
    "site_section": "https://naciodigital.cat/bergueda/societat",
    "site_categories": [
      "top_news_es"
    ],
    "section_title": "Notícies de Societat al Berguedà: tota l&#039;actualitat i última hora | Nació",
    "title": "El Govern es mostra disposat a contribuir en la recuperació de la planta de biomassa de la Valldan",
    "title_full": "El Govern es mostra disposat a contribuir en la recuperació de la planta de biomassa de la Valldan",
    "published": "2024-10-03T20:05:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://naciodigital.cat/bergueda/uploads/s1/19/95/20/12/planta-biomassa-valldan-cremada-incendi-berga-bergueda-bombers_31_1148x644.png",
    "performance_score": 0,
    "domain_rank": 42415,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "86f0028d446ed883c5570308ea7afa1f0fc63d76",
  "url": "https://naciodigital.cat/bergueda/societat/govern-es-mostra-disposat-contribuir-en-recuperacio-planta-biomassa-valldan_2020502_102.html",
  "ord_in_thread": 0,
  "parent_url": null,
  "author": "Berguedà",
  "published": "2024-10-03T20:05:00.000+03:00",
  "title": "El Govern es mostra disposat a contribuir en la recuperació de la planta de biomassa de la Valldan",
  "text": "La Mancomunitat de Municipis Berguedans per la Biomassa continua refent-se del cop de l'incendi a la planta de biomassa al Polígon Industrial de la Valldan. Expectants respecte del treball de peritatge forense que es continua desenvolupant a les restes de la central, avui l'ens, i els alcaldes i alcaldesses dels municipis que en formen part, han rebut la visita de la delegada del Govern a la Catalunya Central, Elia Tortolero, evidenciant la mà estesa de la Generalitat a l'hora de contribuir en la recuperació d'aquesta instal·lació. Tal com ha compartit davant els mitjans l'alcalde de Berga, Ivan Sànchez, el govern ha ratificat avui la predisposició manifestada el mateix dia dels fets per part del president de la Generalitat, Salvador Illa, a través d'una trucada. Gest que també van reproduir la consellera d'Interior i Seguretat Pública, Núria Parlon, i el conseller d'Agricultura, Ramaderia, Pesca i Alimentació, Òscar Ordeig. Serà precisament aquest darrer a través del qual la Mancomunitat haurà d'arribar a enteses, per la implicació respecte de la gestió forestal. La — Delegació del Govern a la Catalunya Central (@govcatcentral)[#delegada][@EliaTortolero]ha visitat l'[@Ajunt_Olvan]i els terrenys del polígon industrial amb l'alcalde[@Sebas_Olvan]. També ha visitat les instal·lacions de la Mancomunitat de Municipis Berguedans per a la Biomassa, juntament amb diversos representants municipals.[pic.twitter.com/ST4cmsGlkn][October 3, 2024] És justament el valor d'una explotació dels boscos complint uns criteris de sostenibilitat i apostant per l'economia circular com ho fa el projecte de la Mancomunitat el que atrau més el Govern i el convida a sumar esforços. Així ho ha assenyalat el president de l'organisme, Moisès Masanas, que ha precisat que, primerament, hi ha d'haver una resolució dels pèrits. \"El Govern no farà res si no sabem què diuen les asseguradores\", ha evidenciat. En tot cas, la Mancomunitat ha de fer a la vegada un exercici de reflexió intern, també a partir de la resposta de les assegurances i les primeres conclusions sobre els fets succeïts. En paral·lel, l'activitat de l'entitat es mantindrà en la resta de les àrees de treball, que segons el president, tenen a veure precisament en l'explotació i gestió forestal. \"La Mancomunitat té diverses potes, i tot i que la de la planta és la més visual no és la que donava més feina\", ha assegurat Masanas, que avança que ara optaran per vendre més matèria a la indústria. D'altra banda, respecte d'una eventual recuperació de la central, Moisès Masanas ha detallat que també hauran de parlar-ne al respecte amb les sis empreses a les quals prestaven servei -cinc amb aigua calenta i una amb oli tèrmic-, sobre les quals ha asseverat que és prioritari per l'organisme vetllar pel seu subministrament després de l'incendi. Sigui com sigui, el president referma que al Polígon de la Valldan \"ja hi ha tota l'estructura muntada\", cosa que pesarà a favor de cara a tornar a engegar el projecte. Això sí, deixant clar que la Mancomunitat, per si sola, \"no té múscul per poder-ho refer\".",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Environment",
    "Economy, Business and Finance"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T05:27:22.912+03:00",
  "updated": "2024-10-04T05:27:22.912+03:00"
}