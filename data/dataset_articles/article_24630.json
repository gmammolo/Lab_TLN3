{
  "thread": {
    "uuid": "6c563af938fadccaa491686f428a55d5c3ee4f00",
    "url": "https://www.ilgiornaledivicenza.it/territorio-vicentino/schio/la-piastrina-di-lalo-torna-a-casa-dopo-81-anni-1.12457908",
    "site_full": "www.ilgiornaledivicenza.it",
    "site": "ilgiornaledivicenza.it",
    "site_section": "https://www.ilgiornaledivicenza.it/",
    "site_categories": [
      "media"
    ],
    "section_title": "News e Notizie di Vicenza | Il Giornale di Vicenza",
    "title": "La piastrina di “Lalo” torna a casa dopo 81 anni | G. di Vicenza",
    "title_full": "La piastrina di “Lalo” torna a casa dopo 81 anni | G. di Vicenza",
    "published": "2024-10-04T06:03:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://gfx.ilgiornaledivicenza.it/image/contentid/policy:1.12457924:1727980154/image.jpg?f=16x9&amp;h=450&amp;w=800&amp;$p$f$h$w=7061f55",
    "performance_score": 0,
    "domain_rank": 75576,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6c563af938fadccaa491686f428a55d5c3ee4f00",
  "url": "https://www.ilgiornaledivicenza.it/territorio-vicentino/schio/la-piastrina-di-lalo-torna-a-casa-dopo-81-anni-1.12457908",
  "ord_in_thread": 0,
  "parent_url": null,
  "author": "Società Editrice Athesis S.p.A.",
  "published": "2024-10-04T06:03:00.000+03:00",
  "title": "La piastrina di “Lalo” torna a casa dopo 81 anni | G. di Vicenza",
  "text": "Dopo 81 anni, la piastrina militare di “Lalo” è tornata a casa. “Lalo” era Alfonso Migliorini, alpino maladense della divisione Julia, reduce dal fronte greco-albanese, che nei concitati momenti successivi all’8 settembre 1943, mentre cercava fortunosamente di rientrare a Malo, la smarrì. Migliorini è mancato a 80 anni nel 1999, e mai avrebbe pensato che la sua piastrina, dopo altri 25 anni, sarebbe stata rinvenuta e avrebbe ritrovato la strada di casa. La piastrina di “Lalo” Migliorini, alpino maladense della divisione Julia, è tornata ai figli Una storia incredibile, quella che si è conclusa nei giorni scorsi nella sede del gruppo alpini di Malo, con la commovente consegna della piastrina ai figli di Alfonso “Lalo” Migliorini, che vivono ancora in paese. Per raccontarla serve fare un passo indietro alla fine di agosto, quando Fausto Zanatta e Lino Bernardi, ricercatori storici dell’associazione “Battaglia del solstizio” di Nervesa della Battaglia, erano impegnati usando il metal detector in un’attività di ricerca di reperti lungo la Tradotta, vecchia linea ferroviaria tra Montebelluna e Ponte alla Priula, teatro di importanti scontri tra italiani e austroungarici nel giugno del 1918. Tutto avrebbero pensato i due appassionati tranne che di imbattersi in un cimelio del secondo conflitto mondiale invece che, come era lecito attendersi in quella zona, della Grande Guerra. Una volta ripulita e tornata leggibile, la piastrina in rame ha svelato il nome del militare che la portava al collo: Migliorini Alfonso, di Alfonso e Pampanelli Teresa, classe 1919, Malo, Vicenza. La storia di Alfonso Migliorini reduce dal fronte greco-albanese Bernardi e Zanatta hanno così avviato le ricerche, dalle quali è emerso che l’alpino Migliorini apparteneva alla divisione Julia, era stato inviato in Albania e aveva combattuto sul fronte greco-albanese riportando anche un inizio di congelamento per il quale era stato ricoverato a Valona e quindi rimpatriato. Terminata la convalescenza a casa, era stato inviato sul fronte orientale a combattere contro i partigiani comunisti di Tito, evitando così la campagna di Russia, dove la Julia sarebbe stata decimata. Prestò poi servizio sul fronte occidentale, in Val d’Aosta, per tornare infine su quello orientale, dove l’armistizio lo sorprese nella zona di Caporetto. Catturato e imprigionato a Cividale, riuscì però a fuggire e a dirigersi verso ovest, verso Malo. Fu attraversando la vecchia linea ferroviaria nel Trevigiano che smarrì la piastrina, rimasta sepolta sotto pochi centimetri di terra fino a poche settimane fa. Bernardi e Zanatta hanno quindi coinvolto il Comune di Malo e il gruppo Ana, con i quali hanno organizzato la consegna. Ottantuno anni dopo l'incontro nella sede degli Alpini con i familiari e i ricercatori Toccante è stato l’incontro avvenuto nei giorni scorsi nella sede del gruppo alpini di Malo tra i ricercatori trevigiani e i familiari dell’alpino Migliorini, ancor più perché avvenuto, in modo del tutto casuale, proprio il giorno in cui ricorreva il compleanno del reduce. Presenti il sindaco Moreno Marsetti, l’arciprete don Giampaolo Barausse e il capogruppo Gianni Stevan; davanti a una folta schiera di alpini Bernardi e Zanatta hanno ripercorso emozionati le fasi del ritrovamento e quindi hanno consegnato il cimelio, che avevano provveduto a incorniciare, ai tre figli di “Lalo”, Nadia, Rosanna e Luciano, visibilmente commossi, per l’inatteso regalo che rappresenta una parte importante della storia di famiglia. «La attaccheremo al muro accanto alla croce al merito di guerra di cui nostro padre era stato insignito», hanno detto ringraziando con le lacrime agli occhi.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Science and Technology",
    "Environment"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Alfonso Migliorini",
        "sentiment": "neutral"
      },
      {
        "name": "Fausto Zanatta",
        "sentiment": "none"
      },
      {
        "name": "Lino Bernardi",
        "sentiment": "none"
      },
      {
        "name": "Alfonso",
        "sentiment": "none"
      }
    ],
    "organizations": [],
    "locations": [
      {
        "name": "Nervesa",
        "sentiment": "none"
      },
      {
        "name": "Malo",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T06:11:13.049+03:00",
  "updated": "2024-10-04T06:11:13.049+03:00"
}