{
  "thread": {
    "uuid": "cc0d68e4c6f389832a51af8214b8246391cded0c",
    "url": "https://www.lanazione.it/firenze/cronaca/piu-sicurezza-e-verde-il-modello-san-jacopino-1f5c623a",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/firenze/cosa-fare",
    "site_categories": [
      "media",
      "top_news_it"
    ],
    "section_title": "Cosa fare a Firenze oggi - La Nazione Firenze",
    "title": "Più sicurezza e verde. Il modello San Jacopino",
    "title_full": "Più sicurezza e verde. Il modello San Jacopino",
    "published": "2024-10-04T06:55:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/OWRhMzMyOGItMDNhZC00/0/piu-sicurezza-e-verde-il-modello-san-jacopino.jpeg?f=16:9&amp;w=1200&amp;h=630",
    "performance_score": 0,
    "domain_rank": 17062,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "cc0d68e4c6f389832a51af8214b8246391cded0c",
  "url": "https://www.lanazione.it/firenze/cronaca/piu-sicurezza-e-verde-il-modello-san-jacopino-1f5c623a",
  "ord_in_thread": 0,
  "parent_url": null,
  "author": "La Nazione",
  "published": "2024-10-04T06:55:00.000+03:00",
  "title": "Più sicurezza e verde. Il modello San Jacopino",
  "text": "Nacque nel 2014 dall’idea di alcuni cittadini che volevano porre soluzione alle piccole problematiche del quartiere e di strada ne ha calcata, in senso letterale: è il Comitato cittadini attivi San Jacopino.\n\"Un giorno ci siamo detti perché non cominciare a costruire qualcosa per segnalare all’amministrazione cartelli piegati, strisce che non si vedevano più? – ricorda il presidente Simone Gianfaldoni – E questo ha funzionato bene, abbiamo subito avuto una buona interlocuzione con l’amministrazione. Nel tempo siamo aumentati e oggi siamo una cinquantina e abbiamo un gruppo Whatsapp per le segnalazioni, siamo diventati sempre più attivi dedicandoci al decoro del quartiere: chi sistema i fiori, chi toglie le erbacce, chi annaffia…\". Dai piccoli problemi a quelli più grandi, anche perché la città si è trovata negli anni schiacciata dalla delinquenza: \"Abbiamo poi allargato al problema della sicurezza del quartiere intavolando collaborazioni con le forze dell’ordine – continua Gianfaldoni –. Stiamo cercando di attenzionare tutti i problemi dall’ubriachezza molesta, che qui con le comunità sudamericane è molto presente soprattutto tra primavera a settembre, la violenza, la microcriminalità che sta aumentando, io stesso sono stato aggredito e scippato settimana scorsa lungo la ciclabile di viale Redi, poi siringhe in terra, crack fumato per strada, una quarantina di spaccate in un anno ai negozi\".\nTutto rigorosamente in chiave civica: \"Lo facciamo e lo faccio per il quartiere, per senso civico, non mi sono mai voluto candidare. Il comitato nasce apolitico e apartitico\". E il civismo ha portato i suoi risultati: \"Le spaccate ai finestrini delle auto sono diminuite, anche se purtroppo si sono spostate in zona Ponte alla Vittoria\".\nCarlo Casini",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure",
    "Social Issue",
    "Environment"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T08:07:44.068+03:00",
  "updated": "2024-10-04T08:07:44.068+03:00"
}