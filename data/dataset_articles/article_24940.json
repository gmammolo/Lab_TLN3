{
  "thread": {
    "uuid": "fe22226b7ca6c52c9d5550ded4948cee187e8372",
    "url": "https://www.bresciaoggi.it/territorio-bresciano/sebino-franciacorta/montisola-sara-sempre-piu-vicina-alla-terraferma-1.12457819",
    "site_full": "www.bresciaoggi.it",
    "site": "bresciaoggi.it",
    "site_section": "http://www2.bresciaoggi.it",
    "site_categories": [
      "media",
      "world_soccer",
      "sports"
    ],
    "section_title": " News e Notizie di Brescia | Bresciaoggi",
    "title": "«Montisola sarà sempre più vicina alla terraferma» | Bresciaoggi",
    "title_full": "«Montisola sarà sempre più vicina alla terraferma» | Bresciaoggi",
    "published": "2024-10-03T21:33:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bresciaoggi.it/image/contentid/policy:1.12457818:1727976789/image.jpg?f=16x9&amp;h=450&amp;w=800&amp;$p$f$h$w=7061f55",
    "performance_score": 0,
    "domain_rank": 78332,
    "domain_rank_updated": "2024-10-01T00:00:00.000+03:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "fe22226b7ca6c52c9d5550ded4948cee187e8372",
  "url": "https://www.bresciaoggi.it/territorio-bresciano/sebino-franciacorta/montisola-sara-sempre-piu-vicina-alla-terraferma-1.12457819",
  "ord_in_thread": 0,
  "parent_url": null,
  "author": "Società Editrice Athesis S.p.A.",
  "published": "2024-10-03T21:33:00.000+03:00",
  "title": "«Montisola sarà sempre più vicina alla terraferma» | Bresciaoggi",
  "text": "La perla del lago di Iseo non è mai stata così vicina alla terraferma. E non stiamo parlando di un Ponte di Christo bis che per una manciata di giorni consentì di camminare sulle acque unendo Montisola a Sulzano. Le prospettive I collegamenti con la sponda del Sebino e la viabilità sono le priorità dell’agenda di governo del sindaco Lorenzo Ziliani. Il bilancio, dei primi 100 giorni di mandato è buono: non è da dimenticare che nel decennio precedente, con la Giunta guidata da Fiorello Turla, l'isola ha avuto un boom sia dal punto di vista turistico – con l'aumento esponenziale di visitatori soprattutto nel periodo post Christo – e di appeal – con i vari percorsi nell'elite dei borghi più belli d'Italia. La gestione di uno dei luoghi più suggestivi d’Italia però ora è in mano al gruppo Monte Isola Futura, che ha idee chiare su quello che c'è da fare. Tra i primi passi, quello di dare manforte al settore del trasporto pubblico: «Siamo riusciti – annuncia Ziliani – ad ottenere un consistente contributo dalla Regione, per l'acquisto di due nuovi autobus da inserire nella nostra dotazione, e che entreranno in funzione nel prossimo anno: un passo strategico anche perchè ce n'era bisogno, visto che i mezzi sono sempre in funzione e deperiscono velocemente». Sempre per il trasporto la Giunta è riuscita a risolvere una situazione complicata, legata alla «carta Montisola»: «Grazie ad un accordo con l'Autorità di Bacino, la Navigazione Lago d'Iseo e l'ente regionale – sottolinea Ziliani – il Comune non sborserà un euro per la compartecipazione ai mancati introiti delle agevolazioni tariffarie di cui godono i cittadini isolani: sulla partita avremmo dovuto inserire 60mila euro l'anno, ed in questo modo risparmieremo così circa 180mila euro nei prossimi tre anni». Le altre priorità C'è poi l'attività ordinaria di un territorio complicato, come quello di Montisola, a cui si sta dando la necessaria attenzione. «Ci siamo fin da subito concentrati su questo fronte – precisa il primo cittadino – sulla pulizia delle strade, sulla manutenzione, sugli anziani: abbiamo fatto capire che ci siamo per tutti e che ci saremo. Anche alla parrocchia – l'esempio è stata la collaborazione per le celebrazioni della madonna della Ceriola – ed alla protezione civile, oltre che alle tante associazioni presenti». Sul fronte medico, è stato dato impulso al nuovo punto analisi con annesso il primo polo di telemedicina. «Ci piace ricordare che grazie a questi esami strumentali è stata salvata la vita ad un nostro concittadino, trovato nell'imminenza di un arresto cardiaco. I prossimi passi – conclude il sindaco - saranno l'avvio del frantoio di Carzano, che a breve entrerà in azione per molire le olive del nostro territorio, sperando in un'attima annata. Sul fronte giovanile e per favorire lo sport infine, daremo in concessione l'uso della palestra comunale di Siviano».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Human Interest",
    "Social Issue"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-10-04T08:18:17.966+03:00",
  "updated": "2024-10-04T08:18:17.966+03:00"
}