{
  "thread": {
    "uuid": "1ba021c3b117cf5f689c3d115344d065429b9d3e",
    "url": "https://www.varesenews.it/2025/10/la-comunita-energetica-rinnovabile-nata-a-lozza-celebra-un-anno-di-attivita-allinsegna-della-solidarieta/2376850/",
    "site_full": "www.varesenews.it",
    "site": "varesenews.it",
    "site_section": "https://titoli.net/time",
    "site_categories": [
      "media",
      "top_news_it",
      "top_news"
    ],
    "section_title": "Ultime notizie - Titoli.net",
    "site_title": "Varese News | il quotidiano online della provincia di Varese",
    "title": "La Comunità Energetica Rinnovabile nata a Lozza celebra un anno di attività all'insegna della solidarietà",
    "title_full": "La Comunità Energetica Rinnovabile nata a Lozza celebra un anno di attività all'insegna della solidarietà",
    "published": "2025-10-16T13:17:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.varesenews.it/photogallery_new/images/2025/10/comunita-energetica-rinnovabile-lozza-1963954.1024x768.jpg",
    "performance_score": 0,
    "domain_rank": 49521,
    "domain_rank_updated": "2025-10-13T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "1ba021c3b117cf5f689c3d115344d065429b9d3e",
  "url": "https://www.varesenews.it/2025/10/la-comunita-energetica-rinnovabile-nata-a-lozza-celebra-un-anno-di-attivita-allinsegna-della-solidarieta/2376850/",
  "ord_in_thread": 0,
  "author": "Roberta Bertolini",
  "published": "2025-10-16T13:17:00.000+03:00",
  "title": "La Comunità Energetica Rinnovabile nata a Lozza celebra un anno di attività all'insegna della solidarietà",
  "text": "La Comunità Energetica Rinnovabile nata a Lozza celebra un anno di attività all’insegna della solidarietà\nNel corso dell’anno, la CER è cresciuta dai tre membri fondatori agli attuali 34 (tra cui Comuni, scuola dell’infanzia, parrocchia e privati cittadini), raggiungendo una potenza complessiva di 190 kW di energia prodotta\nSi è svolto mercoledì 15 ottobre, nella Sala Polivalente di Lozza, l’incontro pubblico “Lozza Blu e Sociale”, organizzato per celebrare il primo anniversario della nascita della Comunità Energetica Rinnovabile (CER).\nL’evento ha rappresentato un momento significativo per fare il punto sul percorso di crescita e sui risultati raggiunti nel primo anno di attività. Alla serata hanno partecipato i sindaci dei Comuni aderenti alla CER – Azzate, Buguggiate, Gazzada Schianno, Lozza e Morazzone – insieme al decano don Stefano Silipigni, a diversi cittadini e ai rappresentanti del mondo associativo locale.\nNel corso dell’anno, la Comunità Energetica Rinnovabile è cresciuta dai tre membri fondatori agli attuali 34 (tra cui Comuni, scuola dell’infanzia, parrocchia e privati cittadini), raggiungendo una potenza complessiva di 190 kW di energia prodotta grazie alla realizzazione di nuovi impianti fotovoltaici. Un risultato che testimonia la solidità e l’interesse del territorio verso un modello di sviluppo sostenibile, partecipato e condiviso.\nFin dalla sua costituzione, la CER si è contraddistinta per la forte dimensione sociale: l’intero ammontare degli incentivi derivanti dalla produzione di energia rinnovabile è infatti destinato alle associazioni del Terzo Settore del territorio, con l’obiettivo di sostenere le realtà che operano quotidianamente a favore della comunità.\nL’incontro si è concluso con un rinnovato impegno dei Comuni coinvolti a proseguire su questa strada, rafforzando una rete di collaborazione che unisce la tutela ambientale alla solidarietà sociale, in un progetto che guarda al futuro con responsabilità e visione condivisa.\n[Una CER che fa la differenza: cinque paesi uniti per dare “energia” alle comunità]\nLeggi i commenti\nAccedi o registrati per commentare questo articolo.\nL'email è richiesta ma non verrà mostrata ai visitatori. Il contenuto di questo commento esprime il pensiero dell'autore e non rappresenta la linea editoriale di VareseNews.it, che rimane autonoma e indipendente. I messaggi inclusi nei commenti non sono testi giornalistici, ma post inviati dai singoli lettori che possono essere automaticamente pubblicati senza filtro preventivo. I commenti che includano uno o più link a siti esterni verranno rimossi in automatico dal sistema.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Lifestyle and Leisure"
  ],
  "topics": [
    "Environment->energy saving",
    "Environment->sustainability",
    "Lifestyle and Leisure->club and association"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Stefano Silipigni",
        "sentiment": "none"
      }
    ],
    "locations": [
      {
        "name": "Lozza",
        "sentiment": "none"
      },
      {
        "name": "Gazzada Schianno",
        "sentiment": "none"
      },
      {
        "name": "Buguggiate",
        "sentiment": "none"
      },
      {
        "name": "Azzate",
        "sentiment": "none"
      }
    ],
    "organizations": [
      {
        "name": "Comunità Energetica Rinnovabile",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      },
      {
        "name": "CER",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-16T13:39:53.300+03:00",
  "updated": "2025-10-16T14:02:05.000+03:00"
}