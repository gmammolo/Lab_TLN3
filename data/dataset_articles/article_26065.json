{
  "thread": {
    "uuid": "958a866b1f1878550860ff2cc890413ff3e0ed62",
    "url": "https://europa.today.it/cohesion-net/pesticidi-satelliti-radar-agricoltura-fertisat-regiostar.html",
    "site_full": "europa.today.it",
    "site": "today.it",
    "site_section": "https://europa.today.it/rss",
    "site_categories": [
      "media",
      "top_news_it",
      "top_news"
    ],
    "section_title": "Today",
    "site_title": "Today - Ultime notizie dall&#039;Italia e dal Mondo",
    "title": "La rivoluzione radar per l'agricoltura vince il premio Ue di sviluppo regionale",
    "title_full": "La rivoluzione radar per l'agricoltura vince il premio Ue di sviluppo regionale",
    "published": "2025-10-16T13:09:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.today.it/~media/horizontal-hi/16095006360185/pesticidi-ue.jpg",
    "performance_score": 0,
    "domain_rank": 33674,
    "domain_rank_updated": "2025-10-13T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "958a866b1f1878550860ff2cc890413ff3e0ed62",
  "url": "https://europa.today.it/cohesion-net/pesticidi-satelliti-radar-agricoltura-fertisat-regiostar.html",
  "ord_in_thread": 0,
  "author": "Federico Baccini",
  "published": "2025-10-16T13:09:00.000+03:00",
  "title": "La rivoluzione radar per l'agricoltura vince il premio Ue di sviluppo regionale",
  "text": "La rivoluzione radar per l'agricoltura vince il premio Ue di sviluppo regionale\nFertisat, che mette a disposizione degli agricoltori mappe basate su immagini satellitari, è stato premiato come migliore innovazione intelligente dei Regiostars 2025. Grazie a un risparmio di fertilizzanti e risorse economiche, il progetto polacco aiuta la sostenibilità ambientale e la sussistenza finanziaria delle aziende\nDi fronte a una pressione sempre maggiore sull'agricoltura europea, dai cambiamenti climatici all'aumento dei costi e all'urgenza di ridurre l'impatto ambientale, è ai progetti innovativi sostenuti dell'Unione europea che si può guardare per trovare soluzioni sostenibili sul lungo periodo.\nTra le tecnologie più interessanti che stanno emergendo, c’è quella sviluppata dalla polacca Wasat attraverso il progetto Fertisat. Il 'certificato di qualità' lo ha ricevuto lo scorso 15 ottobre a Bruxelles, quando ha vinto il premio Regiostars 2025, il concorso annuale organizzato dalla Commissione europea per premiare i migliori progetti di sviluppo regionale finanziati dalla politica di coesione dell'Ue.\nSostenibilità e risparmio\nPrimo classificato nella categoria 'Europa competitiva e intelligente', Fertisat è un'innovazione che punta a contribuire alla risoluzione di due problemi nello stesso momento: aumentare la sostenibilità ambientale del settore agricolo e garantire la sussistenza economica di chi ci lavora quotidianamente.\nPer farlo, è necessario rivoluzionare alcune basi tecnologiche dell'agricoltura moderna. \"A oggi è molto diffuso l'uso di immagini satellitari ottiche per creare mappe che monitorano le colture al fine di prevederne la resa. Ma quando il cielo è coperto da nuvole, è difficile acquisire immagini nitide, e questo è un grosso problema in Polonia ma anche in altre parti d'Europa\", spiega a Europa Today Bartosz Buszke, amministratore delegato di Wasat, in un'intervista a margine della Settimana europea delle regioni e delle città organizzata a Bruxelles.\nLa sfida, sostenuta dalla regione polacca della Pomerania e co-finanziata dall'Ue, è stata quella di utilizzare immagini radar satellitari in grado di superare proprio questo limite storico dell'agricoltura di precisione. \"I segnali radar possono penetrare le nuvole, ma le immagini sono molto difficili da analizzare e processare\". È per questo motivo che sono serviti quasi quattro anni di ricerca e sviluppo per trasformare un'intuizione in uno strumento operativo a disposizione degli agricoltori europei.\nUn sistema completamente europeo\nLe immagini satellitari sono uno strumento essenziale per monitorare la salute delle piante, prevedere la resa e definire la distribuzione di nutrienti come azoto, fosforo e potassio. Per affrontare la sfida tecnologica dei segnali radar, il team di Wasat ha deciso di lavorare con i dati gratuiti messi a disposizione dai satelliti della costellazione Sentinel-1, parte del programma spaziale europeo Copernicus.\n\"L'intero servizio è completamente europeo, dall'infrastruttura alle nostre conoscenze ed esperienza, che mettiamo al servizio degli agricoltori\", racconta Mateusz Stankiewicz, responsabile di sviluppo presso Wasat.\nA differenza delle immagini ottiche, il radar ad apertura sintetica - una tecnica radar che utilizza microonde per creare immagini ad alta risoluzione della superficie terrestre - garantisce osservazioni costanti e affidabili delle superfici agricole, e anche di notte, indipendentemente dalla copertura delle nuvole e dalle condizioni meteorologiche.\n\"Le colture riflettono la luce e, se abbiamo una maggiore riflessione dalla luce infrarossa, sappiamo che la pianta è in buona salute e che il livello di nutrienti è adeguato\", continua Stankiewicz, parlando del complicato lavoro di combinazione dei dati ottici con i modelli di crescita delle colture e con gli algoritmi di intelligenza artificiale.\nIl risultato finale è una mappa di applicazione a tasso variabile, che definisce con precisione dove e in quali quantità distribuire i fertilizzanti per mantenere le piante in buona salute e non sprecarne nemmeno un grammo non necessario. Inoltre, queste mappe possono essere trasferite e utilizzate direttamente dai terminali delle macchine agricole (come trattori e irroratrici), in modo da non interrompere il lavoro quotidiano degli agricoltori, \"che oggi non sono solo produttori di alimenti, ma anche contabili, meccanici e gestori di dati\".\nBenefici per l'ambiente e l'economia\nGrazie a una distribuzione ottimizzata dei fertilizzanti sul campo in base alle esigenze specifiche di ciascuna coltura, l'impatto economico della tecnologia Fertisat è tangibile. Buszke spiega che, \"secondo i nostri calcoli, in media il risparmio è pari a circa il 10-15 per cento dei fertilizzanti utilizzati, e in termini economici a circa 70 euro per ettaro\".\nMa non è solo una questione di numeri. \"Tutto ciò ha anche un impatto sull'ambiente, perché la qualità del suolo migliora se non viene sfruttato eccessivamente, rendendo l'agricoltura più sostenibile\". A questo si aggiunge il fatto che, con margini di profitto in questo settore non particolarmente elevati, \"un risparmio di 70 euro per ettaro è un buon contributo per la sussistenza degli agricoltori\".\nÈ questa combinazione di benefici economici e ambientali che rende Fertisat una tecnologia innovativa, oltre all'aspetto puramente tecnico. Meno input chimici, minor impatto ambientale, riduzione dei tempi operativi e maggiore redditività per le aziende agricole, soprattutto per quelle medio-piccole che spesso faticano a integrare tecniche di agricoltura di precisione sofisticate all'interno della propria routine di lavoro.\nFertilizzare meglio\nIn altre parole, la filosofia di Fertisat è \"fertilizzare meglio, non di più\", rivendicano con orgoglio i suoi sviluppatori. Perché questo progetto dimostra come l'innovazione possa nascere dalla valorizzazione di risorse già disponibili, come i dati radar di Copernicus.\nÈ proprio questo l'aspetto più interessanti sul piano continentale, che ha contribuito alla conquista del premio Regiostars 2025. \"È abbastanza facile estendere questo progetto in Europa, compresa l'Ucraina, perché i tipi di colture sono abbastanza simili\", conclude Buszke, che attende ora di \"espandere il nostro servizio agli agricoltori di altri Paesi europei\".\nL'ambizione, però, può spingersi anche oltre \"in un arco di 2 o 3 anni\". Considerato il fatto che i satelliti di Copernicus coprono tutto il mondo e l'utilizzo dei dati radar gratuiti riduce drasticamente i costi, Fertisat è una soluzione che potrebbe essere utilizzata anche in altri contesti agricoli globali, calibrando i modelli in base alle colture e ai climi locali.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Science and Technology",
    "Environment"
  ],
  "topics": [
    "Science and Technology->agricultural technology",
    "Environment->sustainability"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://ec.europa.eu/regional_policy/whats-new/newsroom/16-10-2025-six-eu-funded-projects-receive-the-2025-regiostars-awards-in-brussels_en",
    "https://fertisat.com/regiostars",
    "https://www.ec.europa.eu/regional_policy/whats-new/newsroom/16-10-2025-six-eu-funded-projects-receive-the-2025-regiostars-awards-in-brussels_en",
    "https://www.fertisat.com/regiostars"
  ],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Bruxelles",
        "sentiment": "none"
      }
    ],
    "organizations": [
      {
        "name": "Ue",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      },
      {
        "name": "Commissione europea",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Unione europea",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-16T13:48:23.557+03:00",
  "updated": "2025-10-17T14:18:21.000+03:00"
}