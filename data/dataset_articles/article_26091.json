{
  "thread": {
    "uuid": "ed5f3fcc60de179a7271e0ade7074e7a51890a5f",
    "url": "https://www.salernonotizie.it/2025/10/16/montecorvino-rovella-9-milioni-di-euro-dalla-regione-per-mettere-in-sicurezza-le-strade/",
    "site_full": "www.salernonotizie.it",
    "site": "salernonotizie.it",
    "site_section": "https://salernonotizie.it",
    "site_categories": [
      "media"
    ],
    "section_title": "Salernonotizie.it | Portale di informazione di Salerno e Provincia - Salernonotizie.it",
    "site_title": "Salernonotizie.it | Portale di informazione di Salerno e Provincia - Salernonotizie.it",
    "title": "Montecorvino Rovella, 9 milioni di euro dalla Regione per mettere in sicurezza le strade",
    "title_full": "Montecorvino Rovella, 9 milioni di euro dalla Regione per mettere in sicurezza le strade",
    "published": "2025-10-16T13:16:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.salernonotizie.it/wp-content/uploads/2025/10/sindaco-donofrio-montecorvino-rovella.jpg",
    "performance_score": 0,
    "domain_rank": 174844,
    "domain_rank_updated": "2025-10-13T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ed5f3fcc60de179a7271e0ade7074e7a51890a5f",
  "url": "https://www.salernonotizie.it/2025/10/16/montecorvino-rovella-9-milioni-di-euro-dalla-regione-per-mettere-in-sicurezza-le-strade/",
  "ord_in_thread": 0,
  "author": "@salernonotizie",
  "published": "2025-10-16T13:16:00.000+03:00",
  "title": "Montecorvino Rovella, 9 milioni di euro dalla Regione per mettere in sicurezza le strade",
  "text": "Gli interventi interesseranno due arterie di fondamentale importanza.\nIl primo finanziamento ammonta a 6 milioni di euro e riguarda la riqualificazione della Strada Provinciale ex SS 164 Montecorvino-Acerno. L’arteria, di competenza della Provincia di Salerno, è chiusa a causa di un movimento franoso dal 2014. La sua riapertura rappresenta un obiettivo strategico per i collegamenti dell’area dei Picentini.\nIl secondo intervento è destinato alla riqualificazione e all’adeguamento della strada Santa Croce-San Martino e del tratto Aiello-Rezzaro. Un progetto che si inserisce in un’iniziativa più ampia, condivisa con il Comune di Montecorvino Pugliano, per un importo complessivo di tre milioni di euro. I lavori consentiranno di modernizzare e adeguare una strada cruciale per i collegamenti interni e per l’accesso all’aeroporto Salerno-Costa d’Amalfi e del Cilento.\n“Questo – spiega il sindaco, Martino D’Onofrio – non è un risultato che arriva per caso, ma è il frutto di un lavoro politico e amministrativo tenace, condotto con determinazione a tutti i livelli istituzionali. Sulla ex statale 164 poniamo fine a un’attesa durata undici anni: abbiamo sbloccato un’opera che altri avevano dimenticato e che restituirà dignità e sicurezza a un’arteria vitale per i Picentini.\nL’altro intervento non è semplice manutenzione, ma un tassello fondamentale della nostra visione di sviluppo: connettere Montecorvino Rovella in maniera rapida e moderna all’aeroporto ed ai Comuni limitrofi dell’area dei Picentini significa attrarre investimenti, turismo e creare nuove opportunità. Dimostriamo con i fatti di avere una strategia chiara per il futuro di questa terra, trasformando i problemi in opportunità. Il nostro impegno non si ferma: continueremo a batterci per portare a casa tutte le risorse necessarie a a migliorare la vivibilità del nostro territorio comunale”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Environment"
  ],
  "topics": [
    "Economy, Business and Finance->construction and property",
    "Economy, Business and Finance->business financing",
    "Environment->sustainability"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-16T13:19:39.229+03:00",
  "updated": "2025-10-16T13:59:22.000+03:00"
}