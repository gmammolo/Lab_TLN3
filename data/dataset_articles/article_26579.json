{
  "thread": {
    "uuid": "0e907d97de3192981ea53cda2fe87b5a392a3f2c",
    "url": "https://www.xunta.gal/notas-de-prensa/-/nova/017738/xunta-salienta-que-xestion-sostible-dos-residuos-electricos-electronicos-ofrece",
    "site_full": "www.xunta.gal",
    "site": "xunta.gal",
    "site_section": "https://xunta.gal/novas_rss.htm",
    "site_categories": [
      "hobbies_and_interests",
      "games"
    ],
    "section_title": "RSS do Portal da Xunta de Galicia",
    "site_title": "Portada - Xunta de Galicia",
    "title": "A Xunta salienta que a xestión sostible dos residuos eléctricos e electrónicos ofrece unha oportunidade de negocio e emprego verde para as empresas galegas",
    "title_full": "A Xunta salienta que a xestión sostible dos residuos eléctricos e electrónicos ofrece unha oportunidade de negocio e emprego verde para as empresas galegas",
    "published": "2025-10-16T14:24:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "",
    "performance_score": 0,
    "domain_rank": 28771,
    "domain_rank_updated": "2025-10-13T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0e907d97de3192981ea53cda2fe87b5a392a3f2c",
  "url": "https://www.xunta.gal/notas-de-prensa/-/nova/017738/xunta-salienta-que-xestion-sostible-dos-residuos-electricos-electronicos-ofrece",
  "ord_in_thread": 0,
  "author": "Xunta de Galicia",
  "published": "2025-10-16T14:24:00.000+03:00",
  "title": "A Xunta salienta que a xestión sostible dos residuos eléctricos e electrónicos ofrece unha oportunidade de negocio e emprego verde para as empresas galegas",
  "text": "A conselleira de Medio Ambiente e Cambio Climático visitou as instalacións de Revertia no Porriño con motivo da celebración esta semana do Día mundial dos RAEE\nA Xunta salienta que a xestión sostible dos residuos eléctricos e electrónicos ofrece unha oportunidade de negocio e emprego verde para as empresas galegas\nÁngeles Vázquez subliña que a actividade dos xestores privados que asumen a reciclaxe e a reutilización dos RAEE demostra que a economía circular é unha realidade en Galicia\nPon a Revertia como exemplo deste modelo de negocio logo de que as actuacións de xestión de residuos que levou a cabo en 2024 permitisen un aforro de auga equivalente ao consumo de máis de 2.300 habitantes\nInsiste na importancia de concienciar tamén á cidadanía da necesidade de facer unha xestión adecuada destes refugallos para evitar impactos ambientais e sociais\nO Porriño (Pontevedra), 16 de outubro de 2025\nA Xunta salienta que a xestión sostible dos residuos de aparellos eléctricos e electrónicos (RAEES) ofrece unha oportunidade de negocio e emprego verde para as empresas galegas.\nTal e como explicou a conselleira de Medio Ambiente e Cambio Climático, Ángeles Vázquez, durante a visita que realizou hoxe ás instalacións de Revertia, no Porriño, a actividade dos xestores privados que asumen a reciclaxe e a reutilización dos RAEE demostra que a economía circular é unha realidade en Galicia.\nNese senso, estes xestores, ademais de transformar os residuos en recursos, favorecendo a recuperación de materiais valiosos e a redución do impacto ambiental, tamén xeran innovación, emprego e valor engadido, contribuíndo a un modelo produtivo máis sostible e competitivo.\nDurante a súa visita, a conselleira subliñou que é clave garantir unha xestión sostible deste tipo de aparellos para avanzar cara a un progreso verde por parte do tecido empresarial galego. E, nesa liña, puxo a Revertia como exemplo de como a xestión dos residuos de RAEE pode converterse nunha oportunidade de negocio sostible.\nEn concreto, as actuacións de xestión de residuos levadas a cabo por Revertia en 2024 permitiron evitar a emisión de 685 toneladas de CO₂ á atmosfera, equivalente a máis de 3.385.000 quilómetros recorridos por un vehículo ou consumo enerxético de 762 fogares durante un ano. Así mesmo, tamén permitiu aforrar 157.422 metros cúbicos de auga, o equivalente a un consumo medio de mais de 2.300 habitantes durante un ano ou a 52 piscinas olímpicas.\nDeste xeito, Revertia, que centra a súa actividade na preparación para a reutilización de equipos informáticos e electrónicos, realizou o ano pasado 2.380 retiradas de residuos e xestionou correctamente 894 toneladas deste tipo de refugallos.\nMáis polo miúdo, esta empresa ofrece solucións integrais que inclúen desde a recollida ata a expedición de equipos para a súa reutilización -ben con fins sociais ou ben a través da súa plataforma de venda en liña-, pasando por un diagnóstico do estado do aparello, desmontaxe, instalación de software, borrado de datos, reacondicionamento e almacenamento. No caso daqueles aparellos moi antigos ou danados, avalían os materiais que se poden reciclar e envíanse ás correspondentes plantas de reciclaxe.\nO compromiso ambiental de Revertia reflectiuse coa súa adhesión á Alianza Galega polo Clima, iniciativa posta en marcha pola Xunta co obxectivo de coordinar sinerxías entre institucións, empresas e entidades sociais para avanzar conxuntamente na loita contra o cambio climático.\nA maiores, con motivo do Día mundial dos RAEE, que se celebra esta semana, a conselleira insistiu na importancia de concienciar tamén á cidadanía da necesidade de facer unha xestión adecuada destes residuos para evitar impactos ambientais e sociais.\nCómpre lembrar que estes residuos conteñen materiais tóxicos que poden danar o medio ambiente e valiosos recursos que deben ser recuperados, promovendo prácticas responsables entre consumidores e produtores. De feito, a Xunta aposta por reducir estes refugallos mediante a implicación de todos os actores: produtores, empresas de reciclaxe, concellos e SCRAPs.",
  "highlightText": "",
  "highlightTitle": "",
  "highlightThreadTitle": "",
  "language": "spanish",
  "sentiment": "positive",
  "categories": [
    "Environment",
    "Economy, Business and Finance"
  ],
  "topics": [
    "Environment->sustainability",
    "Environment->waste materials",
    "Economy, Business and Finance->business and market analysis"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": "Medio Ambiente",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-16T15:26:32.475+03:00",
  "updated": "2025-10-16T15:46:21.000+03:00"
}