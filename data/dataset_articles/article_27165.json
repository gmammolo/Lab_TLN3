{
  "thread": {
    "uuid": "78d7dd116dbefeae5b157a1bdaa02fb687fe80ec",
    "url": "https://lecconotizie.com/societa/lecco-societa/lecco-e-morterone-insieme-per-la-tutela-e-lo-sviluppo-delle-montagne/",
    "site_full": "lecconotizie.com",
    "site": "lecconotizie.com",
    "site_section": "https://lecconotizie.com/politica/lecco-politica/teleriscaldamento-il-pd-basta-allarmismi-avanti-con-la-transizione-ecologica",
    "site_categories": [
      "media"
    ],
    "section_title": "Teleriscaldamento e polo di calore al Caleotto, il PD risponde alla Lega",
    "site_title": "Lecco Notizie: news, cronaca, attualità, sport, cultura di Lecco e Provincia!",
    "title": "Lecco e Morterone uniscono le forze per la tutela dei boschi",
    "title_full": "Lecco e Morterone uniscono le forze per la tutela dei boschi",
    "published": "2025-11-06T08:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://lecconotizie.com/wp-content/uploads/2020/08/piani_erna_panorama_funivia_resegone49.jpg",
    "performance_score": 0,
    "domain_rank": 178612,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "78d7dd116dbefeae5b157a1bdaa02fb687fe80ec",
  "url": "https://lecconotizie.com/societa/lecco-societa/lecco-e-morterone-insieme-per-la-tutela-e-lo-sviluppo-delle-montagne/",
  "ord_in_thread": 0,
  "author": "Redazione",
  "published": "2025-11-06T08:00:00.000+02:00",
  "title": "Lecco e Morterone uniscono le forze per la tutela dei boschi",
  "text": "I due comuni uniscono le forze per interventi di tutela ambientale e manutenzione dei sentieri\nIl primo passo è la nuova strada agro-silvo-pastorale che consentirà di raggiungere i Piani d’Erna dalla Val Boazzo\nLECCO – Una collaborazione per proteggere e valorizzare le montagne lecchesi. I Comuni di Lecco e Morterone hanno firmato un accordo di cooperazione per la cura del patrimonio boschivo, la manutenzione dei sentieri e dei tracciati agro-silvo-pastorali, la prevenzione del dissesto idrogeologico e degli incendi boschivi, e la promozione di progetti culturali e turistici sostenibili.\nL’intesa nasce dalla volontà congiunta dei due enti, insieme alle Comunità Montane Valsassina Valvarrone Val d’Esino e Riviera e Lario Orientale Valle San Martino, con il sostegno di Regione Lombardia, di pianificare uno sviluppo armonico e rispettoso dell’area montana che collega i rispettivi territori.\nIl primo passo concreto sarà la realizzazione di un nuovo tracciato agro-silvo-pastorale, che permetterà di raggiungere i Piani d’Erna partendo dalla Val Boazzo di Morterone. Il percorso seguirà una direttrice già esistente, costruita originariamente durante i lavoro della funivia, ma in gran parte abbandonata negli anni.\nA seguire, verrà definito il regolamento di utilizzo della nuova strada per garantire una viabilità sicura per mezzi agricoli, di servizio, di manutenzione e di soccorso, assicurando nel contempo la tutela ambientale e il monitoraggio costante del territorio.\n“Grazie a questo accordo – spiegano Mauro Gattinoni, sindaco di Lecco, e Dario Pesenti, sindaco di Morterone – potremo far crescere le occasioni di collaborazione tra i nostri Comuni: il primo impegno è l’indizione della conferenza dei servizi che consentirà di raccogliere i pareri di tutti gli enti coinvolti nel progetto della viabilità agro-silvo pastorale tra Morterone e Lecco. Si tratta di un collegamento strategico per la sicurezza dei Piani d’Erna, la prevenzione antincendio e la manutenzione dei nostri boschi, delle proprietà e dei manufatti presenti in quota. Con questo collegamento crediamo possa aumentare la possibilità di nuove attività agricole e altre iniziative di pascolo in quota. Tutto sarà fatto nella massima collaborazione con le associazioni che più hanno a cuore questi luoghi e nel dialogo con i proprietari delle abitazioni e delle attività commerciali già attive in Erna”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Social Issue"
  ],
  "topics": [
    "Environment->nature",
    "Environment->sustainability",
    "Environment->conservation",
    "Social Issue->communities"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Erna",
        "sentiment": "none"
      }
    ],
    "locations": [
      {
        "name": "Lario Orientale Valle San Martino",
        "sentiment": "none"
      },
      {
        "name": "Morterone",
        "sentiment": "none"
      },
      {
        "name": "Lecco",
        "sentiment": "none"
      },
      {
        "name": "Esino",
        "sentiment": "none"
      }
    ],
    "organizations": [
      {
        "name": "Comunità Montane Valsassina Valvarrone Val",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-06T09:14:28.728+02:00",
  "updated": "2025-11-06T09:19:34.000+02:00"
}