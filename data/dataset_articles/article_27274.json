{
  "thread": {
    "uuid": "b7806478531da035bdc6906a6b882d40028e04ea",
    "url": "https://www.salernotoday.it/cronaca/rifiuti-campania-salerno-pagelle.html",
    "site_full": "www.salernotoday.it",
    "site": "salernotoday.it",
    "site_section": "https://www.salernotoday.it/rss",
    "site_categories": [
      "media"
    ],
    "section_title": "SalernoToday",
    "site_title": "SalernoToday - cronaca e notizie da Salerno",
    "title": "Rifiuti, le pagelle dell'Osservatorio Regionale: provincia di Salerno \"promossa\" su differenziata e riciclaggio",
    "title_full": "Rifiuti, le pagelle dell'Osservatorio Regionale: provincia di Salerno \"promossa\" su differenziata e riciclaggio",
    "published": "2025-11-06T08:10:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.salernotoday.it/~media/horizontal-hi/48746547105151/differenziata-raccolta.jpg",
    "performance_score": 0,
    "domain_rank": 79082,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b7806478531da035bdc6906a6b882d40028e04ea",
  "url": "https://www.salernotoday.it/cronaca/rifiuti-campania-salerno-pagelle.html",
  "ord_in_thread": 0,
  "author": "Alessandro Mazzaro",
  "published": "2025-11-06T08:10:00.000+02:00",
  "title": "Rifiuti, le pagelle dell'Osservatorio Regionale: provincia di Salerno \"promossa\" su differenziata e riciclaggio",
  "text": "Cronaca\nRifiuti, le pagelle dell'Osservatorio Regionale: provincia di Salerno \"promossa\" su differenziata e riciclaggio\nL'Osservatorio Regionale pubblica i dati ufficiali. Dubbi della Regione su alcuni dati \"troppo alti\"\nLa Regione Campania, tramite l'Osservatorio Regionale sulla Gestione Rifiuti (ORGR), ha pubblicato i dati ufficiali sulla produzione e la raccolta dei rifiuti urbani relativi all'anno 2024. Con un decreto dirigenziale firmato dal dirigente Michele Rampone e pubblicato nei giorni scorsi sul BURC, l'ente ha definito le performance di tutti i comuni, applicando anche il nuovo \"tasso di riciclaggio\" (TDR), calcolato secondo le più rigide normative europee. L'atto certifica i dati per 508 comuni campani, ma ne segnala 42 che non hanno completato la procedura di validazione.\nI dati della Provincia di Salerno\nDall'allegato tecnico relativo all'ATO Salerno, emergono performance molto diverse. Il comune capoluogo, Salerno, si attesta al 74,16% di raccolta differenziata (RD), che si traduce in un tasso di riciclaggio effettivo (TDR) del 61,62%. Tra i grandi centri, spicca Sarno con un ottimo 77,55% di RD (TDR 64,46%). Seguono Battipaglia (67,47%), Cava de' Tirreni (66,96%) ed Eboli (65,87%). Più indietro si posizionano Scafati (60,14%) e Nocera Inferiore (56,56%). La vera eccellenza provinciale, secondo i dati, è Sicignano degli Alburni, che raggiunge il 91,33% di raccolta differenziata. Nella top 30 anche: Felitto (90,01%), Giffoni Sei Casali (89,08%), Sacco (88,86%), San Gregorio Magno (87,19%), Baronissi (87,16%), Giungano (86,70%), Ceraso (86,58%), Piaggine (86,57%), Rofrano (86,45%), Roscigno (85,46%), Valva (85,22%), Pertosa (85,19%), Torchiara (84,54%), Ricigliano (84,51%), Fisciano (84,48%), Controne (83,93%), Tortorella (83,86%), Castelnuovo Cilento (83,18%), Olevano sul Tusciano (83,13%), Ottati (82,85%), Perito (82,57%), Rutino (82,37%), Petina (82,35%), Futani (81,98%), Ogliastro Cilento (81,52%), San Cipriano Picentino (81,40%), Orria (80,52%), Serre (79,82%) e Laureana Cilento (79,61%).\nI comuni in fondo alla classifica\nSul fronte opposto, diversi comuni mostrano performance negative. La maglia nera spetta a Salvitelle, che si ferma ad appena il 36,18% di raccolta differenziata (e un tasso di riciclaggio del 29,19%). Tra i centri più grandi o a vocazione turistica, deludono Nocera Inferiore (56,56%), Agropoli (57,34%), Siano (58,18%), Vibonati (58,09%) e Postiglione (59,74%), tutti con percentuali lontane dagli obiettivi di legge. Questi gli ultimi dieci Comuni: Salvitelle (36,18%)\nIl monito della Regione sui dati \"irrealistici\"\nIl decreto dirigenziale contiene un monito importante. La stessa Regione rileva che alcuni comuni con percentuali di differenziata superiori al 90% (come Sicignano e Felitto) e una produzione di rifiuto indifferenziato bassissima (sotto i 40 kg per abitante) presentano risultati \"verosimilmente poco realistici\". Secondo l'Osservatorio, questi numeri \"potrebbero riflettere raccolte differenziate di bassa qualità, caratterizzate da elevate percentuali di impurità o da errati conferimenti\". L'atto specifica, inoltre, che il nuovo Tasso di Riciclaggio (TDR), richiesto dall'Europa, misura solo ciò che viene effettivamente riciclato al netto degli scarti, ed è per questo motivo che risulta quasi sempre inferiore alla percentuale di raccolta differenziata.\nI dati regionali\nAnalizzando i dati aggregati forniti dalla Regione, emerge un quadro chiaro: la provincia di Salerno (intesa come ATO) è la seconda più virtuosa dell'intera Campania. Con un 67,99% di raccolta differenziata e un 56,15% di tasso di riciclaggio, Salerno si posiziona subito dopo l'ATO di Benevento (73,30% RD e 56,27% TDR), che si conferma leader regionale. La performance salernitana è nettamente superiore alla media regionale, che si ferma al 58,05% di raccolta differenziata e al 47,79% di riciclaggio. A pesare negativamente sulla media campana sono soprattutto i dati della provincia di Napoli: l'ATO Napoli 1, in particolare, crolla al 45,31% di differenziata, con un tasso di riciclaggio effettivo di appena il 37,55%.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment"
  ],
  "topics": null,
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Michele Rampone",
        "sentiment": "none"
      }
    ],
    "locations": [
      {
        "name": "Osservatorio Regionale",
        "sentiment": "none"
      },
      {
        "name": "provincia di Salerno",
        "sentiment": "none"
      },
      {
        "name": "ATO Salerno",
        "sentiment": "none"
      },
      {
        "name": "Sar",
        "sentiment": "none"
      },
      {
        "name": "RD",
        "sentiment": "none"
      }
    ],
    "organizations": [
      {
        "name": "Osservatorio Regionale",
        "sentiment": "none",
        "tickers": []
      },
      {
        "name": "Regione",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "ORGR",
        "sentiment": "none",
        "tickers": []
      },
      {
        "name": "TDR",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-06T09:42:30.696+02:00",
  "updated": "2025-11-06T09:43:36.000+02:00"
}