{
  "thread": {
    "uuid": "76bf66cea04fa29695644286059497b058fa1056",
    "url": "https://www.legnanonews.com/altri/2025/11/06/insieme-a-te-per-lambiente-a-busto-arsizio-profit-e-non-profit-uniti-per-la-citta/1376536/",
    "site_full": "www.legnanonews.com",
    "site": "legnanonews.com",
    "site_section": "https://www.legnanonews.com/cronaca",
    "site_categories": [
      "rugby",
      "sports"
    ],
    "section_title": "Cronaca Archivi - LegnanoNews",
    "site_title": "LegnanoNews - Le news di Legnano e dell'Alto Milanese",
    "title": "\"Insieme a te per l'ambiente\": a Busto Arsizio profit e non profit uniti per la città",
    "title_full": "\"Insieme a te per l'ambiente\": a Busto Arsizio profit e non profit uniti per la città",
    "published": "2025-11-06T10:14:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.varesenews.it/photogallery_new/images/2025/11/generico-03-nov-2025-1976920.610x431.jpg",
    "performance_score": 0,
    "domain_rank": 174247,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "76bf66cea04fa29695644286059497b058fa1056",
  "url": "https://www.legnanonews.com/altri/2025/11/06/insieme-a-te-per-lambiente-a-busto-arsizio-profit-e-non-profit-uniti-per-la-citta/1376536/",
  "ord_in_thread": 0,
  "author": "Tommaso Guidotti",
  "published": "2025-11-06T10:14:00.000+02:00",
  "title": "\"Insieme a te per l'ambiente\": a Busto Arsizio profit e non profit uniti per la città",
  "text": "“Insieme a te per l’ambiente”: a Busto Arsizio profit e non profit uniti per la città\nUna camminata ecologica e inclusiva ha coinvolto McDonald’s, la cooperativa Solidarietà e Servizi e il Comune. “Esperienza che arricchisce tutti, vogliamo renderla un appuntamento fisso”\nUna mattinata all’insegna della sostenibilità, dell’inclusione e della collaborazione tra mondi diversi: mercoledì 5 novembre, per le vie e i parchi della città, si è svolta la camminata “Insieme a te per l’ambiente”, organizzata da McDonald’s insieme alla cooperativa sociale Solidarietà e Servizi, con il patrocinio del Comune di Busto Arsizio.\nOltre 70 persone, tra dipendenti McDonald’s, educatori e ragazzi con disabilità dei Centri Socio Educativi della cooperativa, hanno percorso un itinerario cittadino con l’obiettivo di pulire aree verdi e sensibilizzare sul rispetto dell’ambiente.\nZaini, guanti e cappellini: tutti in marcia per il verde\nIl ritrovo è avvenuto nel cortile della sede di via Isonzo, cuore pulsante della cooperativa. Qui i partecipanti hanno ricevuto un kit per la pulizia ambientale, brandizzato McDonald’s: zainetto, pettorina, guanti, cappellino e materiali per la raccolta differenziata.\nIl percorso ha toccato via Foscolo e altri tre parchi cittadini, dove i volontari si sono impegnati nella raccolta dei rifiuti e nella cura del verde.\n“Esperienze nuove e socializzanti”\n«Siamo molto orgogliosi di partecipare a questo progetto», ha dichiarato Serena Bottigelli, coordinatrice del CSE “Il Parco” di Solidarietà e Servizi. «Esperienze come questa, che mettono insieme profit e non profit, sono fondamentali per la socializzazione e la crescita personale dei nostri ragazzi».\nAnche McDonald’s ha sottolineato il valore dell’iniziativa: «“Insieme a te per l’ambiente” non è solo un’iniziativa ecologica, ma anche un’occasione per rafforzare il legame con la comunità locale», ha spiegato Arianna Famà, Local Store Marketing Manager.\nLa presenza del Comune e di Neutalia\nLa sicurezza è stata garantita dalla Polizia Locale, mentre due dipendenti di Neutalia, società benefit del territorio, hanno affiancato il gruppo come volontari.\n«Crediamo profondamente nel valore della sostenibilità e dell’impegno condiviso» – ha detto Laura Mira Bonomi, presidente di Neutalia – «e giornate come questa rappresentano in pieno il nostro spirito aziendale».\nLa camminata si è conclusa presso il McDonald’s di Piazza Garibaldi, con un buffet conviviale e i saluti istituzionali della presidente del consiglio comunale Laura Rogora e del consigliere delegato al Verde Orazio Tallarida: «Questa iniziativa si inserisce nella nostra Agenda del Verde, e dimostra che la collaborazione è la chiave per una città più inclusiva e curata».\nUn progetto che continuerà\nL’iniziativa rappresenta solo la prima tappa di una collaborazione stabile tra McDonald’s e Solidarietà e Servizi: tra le prossime attività in programma ci sono laboratori di cucina, visite ai locali, mercatini solidali di Natale e una gita in primavera.\n«Vogliamo creare un appuntamento fisso ogni tre mesi – hanno spiegato gli organizzatori – perché quando profit e non profit lavorano insieme, vincono tutti».\nLeggi i commenti\nAccedi o registrati per commentare questo articolo.\nL'email è richiesta ma non verrà mostrata ai visitatori. Il contenuto di questo commento esprime il pensiero dell'autore e non rappresenta la linea editoriale di VareseNews.it, che rimane autonoma e indipendente. I messaggi inclusi nei commenti non sono testi giornalistici, ma post inviati dai singoli lettori che possono essere automaticamente pubblicati senza filtro preventivo. I commenti che includano uno o più link a siti esterni verranno rimossi in automatico dal sistema.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Social Issue"
  ],
  "topics": [
    "Environment->environmental clean-up",
    "Environment->sustainability",
    "Social Issue->communities",
    "Social Issue->charity",
    "Social Issue->ethics"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [
    "https://www.varesenews.it/wp-login.php?action=fedlogin&reauth=0&returnSite=www.legnanonews.com",
    "https://www.varesenews.it/registrati/?&returnSite=www.legnanonews.com",
    "https://www.varesenews.it/wp-login.php",
    "https://varesenews.it/registrati/?&returnSite=www.legnanonews.com",
    "https://varesenews.it/wp-login.php?action=fedlogin&reauth=0&returnSite=www.legnanonews.com",
    "https://www.varesenews.it/registrati/"
  ],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Busto Arsizio",
        "sentiment": "none"
      },
      {
        "name": "via Isonzo",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-06T10:25:20.091+02:00",
  "updated": "2025-11-06T10:31:28.000+02:00"
}