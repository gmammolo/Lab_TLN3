{
  "thread": {
    "uuid": "6af02cb982d544948fa3cc35dc0d30c028f14b8a",
    "url": "https://lasentinella.gelocal.it/green-and-blue/dossier/viaggio-al-centro-del-futuro-ok/2025/11/06/news/carburanti_green_per_l_aviazione_alla_prova_della_verita-424963172/",
    "site_full": "lasentinella.gelocal.it",
    "site": "gelocal.it",
    "site_section": "https://lasentinella.gelocal.it/green-and-blue/dossier/tutti-per-la-terra",
    "site_categories": [
      "media"
    ],
    "section_title": "Tutti per la Terra - La Sentinella del Canavese",
    "site_title": null,
    "title": "Carburanti green per l'aviazione alla prova della verità",
    "title_full": "Carburanti green per l'aviazione alla prova della verità",
    "published": "2025-11-06T11:30:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.repstatic.it/content/contenthub/img/2025/11/06/103000222-44577a15-7ae7-48a5-b64c-c5a4140008a5.jpg",
    "performance_score": 0,
    "domain_rank": 23396,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6af02cb982d544948fa3cc35dc0d30c028f14b8a",
  "url": "https://lasentinella.gelocal.it/green-and-blue/dossier/viaggio-al-centro-del-futuro-ok/2025/11/06/news/carburanti_green_per_l_aviazione_alla_prova_della_verita-424963172/",
  "ord_in_thread": 0,
  "author": "La Sentinella del Canavese",
  "published": "2025-11-06T11:30:00.000+02:00",
  "title": "Carburanti green per l'aviazione alla prova della verità",
  "text": "Nei giorni scorsi, Kenya Airways ha effettuato il primo volo intra-africano con il 50% di Sustainable aviation fuel (Saf), un traguardo che mostra il potenziale di questi carburanti, capaci di ridurre fino all’80% delle emissioni di CO2 rispetto al kerosene convenzionale. Ma se i cieli verdi fanno notizia, la realtà industriale resta complessa: la produzione globale di Saf copre appena lo 0,7% del fabbisogno totale di carburante dell’aviazione, pari a circa 2 milioni di tonnellate secondo l’International Air Transport Association (Iata).\nA che punto è la transizione green\nL’Unione europea è in prima linea nella transizione. Il regolamento ReFuelEU Aviation impone l’uso di almeno il 2% di Saf da quest’anno, il 6% entro il 2030 e il 70% al 2050. Ma, come denuncia l’associazione Airlines for Europe, la normativa “corre più veloce della produzione”. Le compagnie lamentano costi fino a cinque volte superiori rispetto al carburante fossile e una disponibilità limitata. Attualmente nel Vecchio Continente la capacità produttiva complessiva è poco superiore al milione di tonnellate l’anno, mentre per rispettare il target del 2030 servirebbero almeno 2,7 milioni di tonnellate, secondo l’Agenzia europea per la sicurezza aerea (Easa).\nIl prezzo medio dei carburanti green oscilla tra 2 mila e 3 mila euro a tonnellata, con picchi superiori a 7 mila euro in caso di blend sintetici, stima l’International Council on Clean Transportation. Lo scorso anno Bruxelles ha introdotto un meccanismo di compensazione tramite crediti ETS per un valore di circa 125 milioni di euro, ma l’impatto reale resta marginale: il mercato europeo dell’aviazione consuma oltre 55 milioni di tonnellate di carburante l’anno, e dal 2026 le compagnie dovranno acquistare il 100% delle quote ETS all’asta.\nLe sfide industriali\nDietro ai numeri c’è un nodo strutturale: il 90% dei Saf europei deriva oggi da oli esausti e grassi animali, materie prime limitate e contese da altri settori. Gli e-fuels, prodotti da idrogeno verde e CO2 catturata, rappresentano la frontiera tecnologica ma restano confinati a progetti pilota. In un recente appello, i vettori europei hanno chiesto a Bruxelles una politica industriale del Saf, non solo obblighi. Servono semplificazioni autorizzative per i nuovi impianti, contratti di fornitura a lungo termine e garanzie pubbliche per la bancabilità dei progetti.\nNonostante le difficoltà, la traiettoria resta positiva. Secondo Markets and Markets, il mercato globale dei carburanti aviazione sostenibili, valutato 1,4 miliardi di dollari nel 2024, potrebbe raggiungere 25,6 miliardi nel 2030 con un tasso medio di crescita annuo superiore al 60%. Entro la fine di questo decennio, la capacità produttiva europea potrebbe salire a 3,5 milioni di tonnellate, trainata da nuovi impianti in Finlandia, Francia e Spagna. Secondo le proiezioni Iata, i Saf saranno responsabili di circa il 65% della riduzione delle emissioni necessaria per centrare la neutralità carbonica dell’aviazione entro metà secolo, mentre i velivoli a idrogeno o elettrici avranno un ruolo marginale fino al 2040. Ma perché questa prospettiva diventi realtà, serve un’accelerazione immediata su produzione, incentivi e cooperazione internazionale.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Science and Technology"
  ],
  "topics": [
    "Environment->sustainability",
    "Environment->energy saving",
    "Science and Technology->technology and engineering"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": "Kenya Airways",
        "sentiment": "negative",
        "tickers": [
          {
            "ticker": "KQ",
            "exchange": "Nairobi Securities Exchange"
          }
        ]
      },
      {
        "name": "Airlines for Europe",
        "sentiment": "none",
        "tickers": []
      },
      {
        "name": "Unione europea",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Saf",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-06T11:48:47.725+02:00",
  "updated": "2025-11-06T11:54:41.000+02:00"
}