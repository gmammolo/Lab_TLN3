{
  "thread": {
    "uuid": "5c8b3ebbd58fbbf0ac873b1e66a3ab730f00ead6",
    "url": "https://www.ilrestodelcarlino.it/bologna/cronaca/tper-guarda-al-futuro-gualtieri-49d7622c",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Tper guarda al futuro. Gualtieri: \"Più risorse per la sostenibilità\"",
    "title_full": "Tper guarda al futuro. Gualtieri: \"Più risorse per la sostenibilità\"",
    "published": "2025-12-04T07:31:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MjQ3ZWMxOTUtNTM5OC00/0/tper-guarda-al-futuro-gualtieri-piu-risorse-per-la-sostenibilita.jpg?f=16:9&amp;w=1200&amp;h=675",
    "performance_score": 1,
    "domain_rank": 8950,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 15,
        "comments": 1,
        "shares": 1
      },
      "vk": {
        "shares": 0
      }
    }
  },
  "uuid": "5c8b3ebbd58fbbf0ac873b1e66a3ab730f00ead6",
  "url": "https://www.ilrestodelcarlino.it/bologna/cronaca/tper-guarda-al-futuro-gualtieri-49d7622c",
  "ord_in_thread": 0,
  "author": "GIOVANNI DI CAPRIO",
  "published": "2025-12-04T07:31:00.000+02:00",
  "title": "Tper guarda al futuro. Gualtieri: \"Più risorse per la sostenibilità\"",
  "text": "La presidente e ad di Tper Giuseppina Gualtieri ieri mattina al convegno\nStrategie e visioni per una mobilità sostenibile e responsabile. Questo è il nome del convegno di presentazione del bilancio integrato 2024 di Tper, ma tra i punti presentati dall’azienda di trasporto pubblico il tema comune riportato da tutte le istituzioni presenti \"è il sottofinanziamento statale di questo settore\". Un argomento molto sentito anche dal sindaco Matteo Lepore : \"Ci stiamo battendo per avere un servizio adeguato, lo facciamo tramite dei nostri investimenti. Perché noi siamo per aumentare i servizi, non per ridurli\". Lepore poi guarda a tutta la Città metropolitana, che merita \"servizi adeguati, collegare gli ospedali che ancora non sono collegati, le aree artigianali, garantire il diritto al trasporto a chi ogni giorno va a scuola, al lavoro, all’università\", ribadisce il sindaco. Da dieci anni, però, continua Lepore, \"a Bologna viaggiano gratis più persone che ai tempi di Zangheri. Abbiamo 123mila abbonati. La manovra tariffaria è stata importante in una logica di equità e redistribuzione\".\nA Lepore risponde Manuela Zuntini, consigliera comunale di Fratelli d’Italia: \"Tra fondi statali e rincaro biglietti, Tper non passa di certo ‘tempi bui’\".\nInvece, la presidente e ad di Tper Giuseppina Gualtieri ha lo sguardo rivolto agli investimenti del futuro. \"Serviranno sempre più politiche e risorse adeguate. Soprattutto dobbiamo iniziare a ragionare al ‘dopo Pnrr’\", afferma. Una società \"della mobilità sana e solida può impattare in modo positivo sull’ambiente puntando su flotte, tecnologie e sistemi ecosostenibili\", sottolinea Gualtieri. In ambito ambiente, governance e società (Esg), infatti, sono 79 i milioni investiti da Tper, parte del più complessivo piano di investimenti settennale 2024-2030 che è in corso e ha un valore di oltre 430 milioni. Record anche per le assunzioni. Con un ritmo di circa 20 assunzioni al mese è stato raggiunto il livello più alto di conducenti effettivi mai registrato: 1.537 tra Bologna e Ferrara, oltre 100 unità in più rispetto al 2021. L’azienda, inoltre, conta 2.406 dipendenti, il 98% dei quali assunti con contratti a tempo indeterminato.\nUna criticità, quella del sottofinanziamento al trasporto pubblico, però, descritta anche da Davide Baruffi, assessore al Bilancio dell’Emilia-Romagna. Baruffi elenca i numeri: \"Il fabbisogno regionale nel 2024 è stato di 493 milioni: gran parte dovrebbe arrivare dal fondo nazionale, che vale, però, solo 380 milioni\", dice. Il resto, quindi, \"viene coperto dalla Regione\", ricorda Baruffi. Anche le prospettive non sono buone: \"Avremo sempre meno risorse – avverte ancora Lepore –. In questa legge finanziaria non c’è nulla sul trasporto pubblico\". Il sindaco si concentra anche sul tram: \"Saranno orgogliosi anche a livello nazionale del nostro lavoro. Nonostante i commenti che ogni tanto si leggono dalle forze di centrodestra\", chiosa.\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment"
  ],
  "topics": [
    "Environment->sustainability"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22%20https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c",
    "https://x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c&text=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c&t=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22",
    "https://www.x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c&text=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22",
    "https://x.com/share",
    "https://web.whatsapp.com/send",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c&t=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22",
    "https://www.web.whatsapp.com/send?text=Tper%20guarda%20al%20futuro.%20Gualtieri%3A%20%22Pi%C3%B9%20risorse%20per%20la%20sostenibilit%C3%A0%22%20https%3A%2F%2Fwww.ilrestodelcarlino.it%2Fbologna%2Fcronaca%2Ftper-guarda-al-futuro-gualtieri-49d7622c"
  ],
  "external_images": [],
  "internal_images": [],
  "entities": {
    "persons": [
      {
        "name": " Matteo Lepor",
        "sentiment": "none"
      },
      {
        "name": " Zangher",
        "sentiment": "none"
      }
    ],
    "locations": [
      {
        "name": " Bologn",
        "sentiment": "none"
      }
    ],
    "organizations": [
      {
        "name": "Tper Giuseppina Gualtieri",
        "sentiment": "negative",
        "tickers": []
      },
      {
        "name": " Tpe",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T07:37:17.084+02:00",
  "updated": "2025-12-05T08:09:42.000+02:00"
}