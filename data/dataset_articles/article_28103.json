{
  "thread": {
    "uuid": "c3611d987ab2453d627a0fe474be060eb4ec3943",
    "url": "https://tfra.go.tz/news/elimu-ya-mbolea-yaongeza-tija-kilimo-cha-pamba-simiyu",
    "site_full": "tfra.go.tz",
    "site": "tfra.go.tz",
    "site_section": "https://tfra.go.tz",
    "site_categories": [],
    "section_title": " TFRA |     Jamhuri ya Muungano wa Tanzania - Mwanzo\r\n  ",
    "site_title": "TFRA |     Jamhuri ya Muungano wa Tanzania - Mwanzo",
    "title": "TFRA | Elimu ya mbolea yaongeza tija kilimo cha Pamba Simiyu",
    "title_full": "TFRA | Elimu ya mbolea yaongeza tija kilimo cha Pamba Simiyu",
    "published": "2025-12-04T02:00:00.000+02:00",
    "replies_count": 0,
    "participants_count": 0,
    "site_type": "news",
    "country": "US",
    "main_image": "",
    "performance_score": 0,
    "domain_rank": 803167,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c3611d987ab2453d627a0fe474be060eb4ec3943",
  "url": "https://tfra.go.tz/news/elimu-ya-mbolea-yaongeza-tija-kilimo-cha-pamba-simiyu",
  "ord_in_thread": 0,
  "author": null,
  "published": "2025-12-04T02:00:00.000+02:00",
  "title": "TFRA | Elimu ya mbolea yaongeza tija kilimo cha Pamba Simiyu",
  "text": "Elimu ya mbolea yaongeza tija kilimo cha Pamba Simiyu\nMkuu wa Mkoa wa Simiyu, Mhe. Anamringi Macha, amesema, elimu ya matumizi sahihi ya mbolea imekuwa nguzo muhimu katika kuongeza tija ya uzalishaji wa mazao kwa wakulima wa mkoa huo.\nAkizungumza na timu ya wataalam kutoka Wizara ya Kilimo na taasisi zake leo tarehe 03 Desemba, ofisini kwake Mhe. Macha amebainisha kuwa, uelewa huu umechangia kwa kiasi kikubwa kuimarika kwa uzalishaji, hususan katika zao la pamba.\nAmeeleza kuwa, hapo awali matumizi ya mbolea hayakuzidi tani 100 kwa mwaka, lakini kwa msimu wa 2024/2025 matumizi yameongezeka hadi kufikia tani 605.\nAidha, usajili wa wakulima katika mfumo wa kidijitali wa pembejeo za ruzuku umeongezeka ambapo kwa mwaka 2024/2025 jumla ya wakulima 426,331 wamesajiliwa na kuwa na namba za Mkulima na hivyo kuifanya Simiyu kuongoza kwa usajili kwa Kanda ya Ziwa.\nKwa upande wake, Maria Joseph, mkulima wa mpunga katika skimu ya umwagiliaji ya Bukaginja, amesema elimu ya matumizi sahihi ya mbolea aliyoipata imemsaidia kubadili mtazamo kuhusu mbolea.\n“Kwa sasa natumia mbolea ya kupandia na kukuzia. Zamani nilipata takribani magunia 7 kwa ekari moja, lakini baada ya kutumia mbolea kwa usahihi, sasa napata kati ya magunia 30 hadi 35,” amesema.\nNaye, Samson Poneja, Mkurugenzi Msaidizi kutoka Wizara ya Kilimo Idara ya Maendeleo ya Mazao, amewahimiza wakulima kuendelea kujisajili kwenye mfumo wa pembejeo za ruzuku na kupima afya ya udongo ili kubaini virutubisho vinavyohitajika.\nAmeongeza kuwa, Serikali inaendelea kuboresha huduma za ugani ikiwa ni pamoja na kuimarisha upatikanaji wa vipimo vya kupimia afya ya udongo kwenye halmshauri zote ikiwemo Halmshauri ya Wilaya ya Maswa ili kuwawezesha wakulima kutumia virutubisho sahihi kwa mazao yao na hivyo kuongeza tija na ushindani katika sekta ya kilimo nchini.",
  "highlightText": "",
  "highlightTitle": "",
  "highlightThreadTitle": "",
  "language": "swahili",
  "sentiment": "positive",
  "categories": [
    "Education",
    "Environment"
  ],
  "topics": [
    "Education->teachers",
    "Environment->natural resources",
    "Environment->flowers and plants",
    "Environment->sustainability"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T08:43:41.533+02:00",
  "updated": "2025-12-04T08:48:09.000+02:00"
}