{
  "thread": {
    "uuid": "b240e8731b9bc9eb133e6667395de389813fe68b",
    "url": "https://www.trevisotoday.it/green/villorba-nuovi-alberi-piantati-4-dicembre-2025.html",
    "site_full": "www.trevisotoday.it",
    "site": "trevisotoday.it",
    "site_section": "https://www.trevisotoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "TrevisoToday",
    "site_title": "TrevisoToday - cronaca e notizie da Treviso",
    "title": "Villorba sempre più verde: piantati 80 nuovi alberi in diverse aree del territorio",
    "title_full": "Villorba sempre più verde: piantati 80 nuovi alberi in diverse aree del territorio",
    "published": "2025-12-04T07:40:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.trevisotoday.it/~media/horizontal-hi/29702191765687/foto_piante_via_po.jpeg",
    "performance_score": 0,
    "domain_rank": 25537,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b240e8731b9bc9eb133e6667395de389813fe68b",
  "url": "https://www.trevisotoday.it/green/villorba-nuovi-alberi-piantati-4-dicembre-2025.html",
  "ord_in_thread": 0,
  "author": "Redazione",
  "published": "2025-12-04T07:40:00.000+02:00",
  "title": "Villorba sempre più verde: piantati 80 nuovi alberi in diverse aree del territorio",
  "text": "Green\nVillorba\nVillorba sempre più verde: piantati 80 nuovi alberi in diverse aree del territorio\nNei prossimi giorni la messa a dimora di 80 piante in diverse zone, tra cui il parco di via Po. A febbraio 2026, invece, la consegna gratuita di altre 350 piante ai cittadini partecipanti al progetto regionale “Alberi in pianura”\nProsegue l’impegno dell’Amministrazione comunale di Villorba nella tutela e valorizzazione del verde pubblico. Nei prossimi giorni verranno piantumati 80 nuovi alberi nelle aree verdi comunali: parte di essi sostituiranno le piante recentemente abbattute per ragioni di sicurezza, mentre gli altri contribuiranno ad arricchire il patrimonio arboreo cittadino. In particolare, 20 nuovi esemplari tra Pisolere, Frassini e Aceri saranno collocati nell’area verde pubblica di via Po, mentre gli altri 60 saranno distribuiti nelle zone verdi di Fontane, Carità e Villorba.\nContestualmente, il Comune ha avviato i contatti con Veneto Agricoltura per finalizzare la consegna delle piantine destinate ai cittadini che hanno aderito al bando regionale “Alberi in pianura”, con disponibilità prevista per febbraio 2026. Saranno distribuite gratuitamente circa 350 piantine appartenenti alla flora spontanea veneta, provenienti da semi raccolti nei boschi naturali della pianura o in aree collinari e vallive limitrofe, specie particolarmente adatte al clima urbano sempre più caldo e asciutto. I cittadini richiedenti potranno così piantarle nei propri giardini, aumentano ulteriormente il patrimonio arboreo del territorio villorbese.\nL’Amministrazione conferma così un percorso avviato da alcuni anni anche grazie alla collaborazione con gruppi di cittadini impegnati nell’imboschimento di diverse zone pubbliche, iniziative che stanno restituendo vitalità a numerose aree del territorio e che proseguiranno con ulteriori progetti sostenuti da contributi pubblici.\nIn tema di valorizzazione del verde, si ricorda anche l’approvazione durante l’estate del progetto di fattibilità per un nuovo Bosco Urbano di 13.000 mq in via Franchini, che prevede la piantumazione di 492 piante tra querce, ciliegi, noccioli, aceri, salici, frassini e bagolari. Si rafforza inoltre la collaborazione con il settore privato grazie alla convenzione stipulata lo scorso anno con sette aziende del territorio che si sono offerte di prendersi cura gratuitamente del verde in 20 siti pubblici (rotonde, incroci e aiuole), generando così un risparmio di denaro pubblico per l’ente comunale di oltre 30.000 euro l’anno. Tutte queste iniziative confermano la crescente sinergia tra pubblico e privato nella gestione del verde e dell’ecologia, a beneficio dell’ambiente e del benessere della comunità villorbese.\n«Questi interventi rappresentano un investimento concreto nel futuro del nostro territorio – commenta il sindaco Francesco Soligo -. Ogni nuova pianta è un valore aggiunto per l’ambiente, per la qualità della vita e per la comunità. La collaborazione tra cittadini, associazioni, aziende e Amministrazione comunale è la strada giusta per costruire un territorio più verde, più sano e più unito. Insieme si vince, e su questa strada continueremo a lavorare anche in futuro».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment"
  ],
  "topics": [
    "Environment->nature"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Villorba\nVillorba",
        "sentiment": "none"
      },
      {
        "name": "Veneto Agricoltura",
        "sentiment": "none"
      },
      {
        "name": "via Po",
        "sentiment": "none"
      }
    ],
    "organizations": [
      {
        "name": "Amministrazione comunale",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Aceri",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T09:41:43.601+02:00",
  "updated": "2025-12-04T09:44:12.000+02:00"
}