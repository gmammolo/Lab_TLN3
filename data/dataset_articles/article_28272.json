{
  "thread": {
    "uuid": "0490be31b5c5563609d197c60104d0ff36316fd7",
    "url": "https://www.ondacero.es/emisoras/galicia/ourense/noticias/manuel-pardo-enxalza-provincia-ourense-como-referente-turismo-activo_20251204693135126e5e5012dcd9c4e8.html",
    "site_full": "www.ondacero.es",
    "site": "ondacero.es",
    "site_section": "https://www.ondacero.es/emisoras/galicia/la-brujula-de-galicia",
    "site_categories": [
      "media"
    ],
    "section_title": "La Brújula de Galicia | Onda Cero Radio",
    "site_title": "Onda Cero: Radio online, noticias última hora y podcast | Onda Cero Radio",
    "title": "Manuel Pardo enxalza á provincia de Ourense como referente do turismo activo | Onda Cero Radio",
    "title_full": "Manuel Pardo enxalza á provincia de Ourense como referente do turismo activo | Onda Cero Radio",
    "published": "2025-12-04T09:15:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://image.ondacero.es/clipping/cmsimages02/2023/12/01/38266DC4-72E6-42FD-ABF4-BC04A00C178C/sportur-galicia-reflicten-momento-que-vive-turismo-deportivo-galicia_69.jpg?crop=2835,1595,x0,y97&width=1280&height=720&optimize=low&format=jpg",
    "performance_score": 0,
    "domain_rank": 26863,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0490be31b5c5563609d197c60104d0ff36316fd7",
  "url": "https://www.ondacero.es/emisoras/galicia/ourense/noticias/manuel-pardo-enxalza-provincia-ourense-como-referente-turismo-activo_20251204693135126e5e5012dcd9c4e8.html",
  "ord_in_thread": 0,
  "author": "radio onda cero",
  "published": "2025-12-04T09:15:00.000+02:00",
  "title": "Manuel Pardo enxalza á provincia de Ourense como referente do turismo activo | Onda Cero Radio",
  "text": "Manuel Pardo subliñou que a riqueza natural de Ourense favorece a creación de experiencias de turismo activo ou deportivo, un modo de viaxar que adoita transcorrer en espazos naturais e en estreito contacto coa natureza. Tamén manifestou que nestas dúas xornadas “ dáse a coñecer a provincia como destino activo e saudable que ofrece multitude de opcións para gozar do deporte e das actividades ao aire libre e, ademais, animamos a practicalas a todo o mundo”.\nO representante do Goberno galego puxo de manifesto que o vínculo existente entre o deporte e o turismo, é unha oportunidade estratéxica a prol do turismo rural, xa que pode intervir como xerador de rendas complementarias e estabilizador demográfico no mundo rural e pode acadar un papel destacado no mantemento e a conservación do medio natural en moitos lugares, xa que contribúen e facilitan os intercambios culturais en moitas pequenas poboacións.\nTamén reiterou que o turismo activo, ademais de ser unha fonte de ingresos económicos, ten un impacto directo na cohesión social e na integración cultural. Os turistas que nos visitan non só gozan de nosas paisaxes e as nosas actividades deportivas, senón que tamén teñen a oportunidade de coñecer as nosas tradicións, a nosa gastronomía e a nosa hospitalidade.\nVI Congreso Internacional de Turismo e Deporte\nVI Congreso Internacional de Turismo e Deporte contará coa participación de 20 expertos que analizarán o potencial e a influencia do deporte na oferta turística dun destino a través de tres bloques.\nO primeiro centrarase na accesibilidade e a inclusión abordándose dende a perspectiva teórica e profesional, coa participación de expertos en turismo accesible; o segundo, a través dun obradoiro de financiamento deportivo, se analizarán as vías de captación de patrocinios públicos ou privados como un dos temas que máis preocupan aos organizadores de eventos deportivos; e o último bloque estará dirixido aos concellos que aposten polo turismo activo, deportivo e de natureza, e que poñan en práctica políticas enfocadas á actividade deportiva dos seus habitantes co obxectivo de converter aos municipios en ximnasios.",
  "highlightText": "",
  "highlightTitle": "",
  "highlightThreadTitle": "",
  "language": "spanish",
  "sentiment": "positive",
  "categories": [
    "Lifestyle and Leisure",
    "Environment"
  ],
  "topics": [
    "Lifestyle and Leisure->travel and tourism",
    "Lifestyle and Leisure->outdoor recreational activities",
    "Environment->parks",
    "Environment->sustainability",
    "Environment->nature"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Manuel Pardo",
        "sentiment": "negative"
      }
    ],
    "locations": [
      {
        "name": "Ourense",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T09:47:22.493+02:00",
  "updated": "2025-12-04T09:51:17.000+02:00"
}