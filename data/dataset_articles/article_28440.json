{
  "thread": {
    "uuid": "eeb7a5778ee3de26d94ba00e2a403951b72f0b5f",
    "url": "https://www.rds.it/scopri/magazine/green/natale-allinsegna-della-sostenibilita-8-idee-regalo-green",
    "site_full": "www.rds.it",
    "site": "rds.it",
    "site_section": "https://www.rds.it",
    "site_categories": [],
    "section_title": "RDS 100% Grandi Successi | Ascolta la diretta RDS | RDS onAir",
    "site_title": "RDS 100% Grandi Successi | Ascolta la diretta RDS | RDS onAir",
    "title": "Natale all'insegna della sostenibilità: 8 idee regalo green",
    "title_full": "Natale all'insegna della sostenibilità: 8 idee regalo green",
    "published": "2025-12-04T10:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://media.rds.it/web/wp-content/uploads/2022/11/Natale_sostenibile_8_idee_regalo_green.jpg",
    "performance_score": 0,
    "domain_rank": 61460,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "eeb7a5778ee3de26d94ba00e2a403951b72f0b5f",
  "url": "https://www.rds.it/scopri/magazine/green/natale-allinsegna-della-sostenibilita-8-idee-regalo-green",
  "ord_in_thread": 0,
  "author": "@RDS_official",
  "published": "2025-12-04T10:00:00.000+02:00",
  "title": "Natale all'insegna della sostenibilità: 8 idee regalo green",
  "text": "Secondo una ricerca di Google, il 78% dei consumatori e delle consumatrici sarebbe disposto a rinunciare a un brand conosciuto in favore di uno più attento alla sostenibilità. Un dato che riflette una volontà, quella di avere dei comportamenti sostenibili e più attenti all’ambiente anche durante le feste.\nPer questa ragione abbiamo creato una lista di regali sostenibili che possiamo donare a famigliari, amici, amiche o partner per fare felici senza impattare molto sul nostro Pianeta.\n8 idee regalo sostenibili per questo Natale 2025\nSono idee regalo che permettono di ridurre la produzione di rifiuti non riciclabili dicendo addio al classico “usa e getta”.\n- Lo spazzolino in bambù e il dentifricio in pastiglie. Gli spazzolini che normalmente utilizziamo sono fatti di un materiale plastico non riciclabile, considerando poi che andrebbero cambiati ogni 3-4 mesi circa è facile immaginare l’impatto che creiamo facendone uso. Allo stesso modo il dentifricio, contenuto in confezioni plastiche che, seppur riciclabili, creano rifiuti evitabili. Per entrambi i problemi ci sono lo spazzolino in bambù biodegradabile al 100% nell’umido e il dentifricio in pastiglie che non crea alcun rifiuto. Entrambi sono acquistabili online oppure in farmacie o in alcune erboristerie.\n- I dischetti struccanti lavabili. Li usiamo per lo più per rimuovere il trucco e lo smalto, ma ad ogni uso li buttiamo via, nell’indifferenziata. Anche per questo c’è una soluzione molto semplice e pure confortevole, i dischetti in cotone lavabili. Funzionano anche meglio di quelli in ovatta che hanno il difetto di sfaldarsi e sono utilizzabili per anni. Anche questi si trovano online facilmente oppure in negozi dedicati a prodotti Bio e green.\n- La borsa in cotone per fare la spesa. Ormai sempre più persone si ricordano di portare con sé la borsa in cotone quando fanno la spesa, oppure la utilizzano come borsa porta oggetti. Può essere un bel regalo in quanto tantissimi marchi la propongono e tra questi moltissime organizzazioni no profit.\n- Coppette e slip mestruali. È ormai noto l’impatto economico che il ciclo mestruale ha sulla vita delle persone, gli assorbenti sono costosi e sono pure non riciclabili. Ci sono due soluzioni per coloro che cercano un’alternativa: la coppetta mestruale acquistabile in tutte le farmacie dura fino a 4 anni e il costo iniziale si ammortizza in pochi mesi, poi ci sono gli slip lavabili che seppur costano inizialmente di più in poco tempo vi faranno risparmiare considerando che durano tanto quanto degli slip tradizionali (ovvero anche per anni).\n- Kit per il pranzo fuori casa. Dal porta vivande, alla borraccia termica, fino ai bicchieri riutilizzabili ormai non sono solo una prerogativa di chi va in campeggio ma anche di chi mangia fuori casa e sceglie di portarsi il pranzo. Tutto il necessario è facilmente reperibile online, in negozi per articoli della casa o in quelli con articoli per lo sport all’aria aperta.\n- Fogli lavabili per il forno. Se la persona a cui volete dedicare un regalo speciale è anche una cuoca o un cuoco amatoriale, potreste considerare i fogli in silicone da sostituire alla carta da forno. Sono perfetti per ridurre i nostri rifiuti e sono facilmente acquistabili online o in negozi dedicati ai prodotti per la casa.\n- Shampoo, creme corpo e balsamo solidi. Anche questi prodotti non sono più una novità e moltissimi marchi di prodotti di bellezza li producono. Sono però un regalo economico, sostenibile e semplice da fare.\n- Carta regalo in stoffa. Oltre che regalarla possiamo utilizzarla per confezionare i nostri regali e fare così un doppio dono. In Giappone sono utilizzate da tantissimo tempo ed oggi sono sempre più popolari in tutto il mondo, le carte regalo di stoffa sono eleganti e possono poi essere utilizzate anche come fasce per i capelli, base per un centro tavola e molto altro. Soprattutto però non creeranno alcun rifiuto!\nLe idee ci sono, non basta che iniziare a individuare quella perfetta per ogni nostra persona cara alla quale vogliamo fare un regalo apprezzato quanto sostenibile.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure",
    "Environment"
  ],
  "topics": [
    "Lifestyle and Leisure->trend",
    "Lifestyle and Leisure->lifestyle",
    "Environment->sustainability"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T10:36:36.981+02:00",
  "updated": "2025-12-04T10:42:51.000+02:00"
}