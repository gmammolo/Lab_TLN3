{
  "thread": {
    "uuid": "a660a855f109d180bd901e60bbb183cfa26717aa",
    "url": "https://www.cittadellaspezia.com/2025/12/04/zeri-cambia-volto-acquedotto-modernizzato-e-strade-rimesse-a-nuovo-630407/",
    "site_full": "www.cittadellaspezia.com",
    "site": "cittadellaspezia.com",
    "site_section": "https://www.cittadellaspezia.com/attualita",
    "site_categories": [
      "media"
    ],
    "section_title": "Notizie di Attualità - Città della Spezia",
    "site_title": "Città della Spezia - Città della Spezia: tutte le ultime notizie di cronaca, politica, sport e dello Spezia calcio. Il giornale online di La Spezia e Provincia.",
    "title": "Zeri cambia volto. Acquedotto modernizzato e strade rimesse a nuovo",
    "title_full": "Zeri cambia volto. Acquedotto modernizzato e strade rimesse a nuovo",
    "published": "2025-12-04T10:33:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.cittadellaspezia.com/photogallery_new/images/2025/12/cristian-petacchi-477965.jpg",
    "performance_score": 0,
    "domain_rank": 157191,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a660a855f109d180bd901e60bbb183cfa26717aa",
  "url": "https://www.cittadellaspezia.com/2025/12/04/zeri-cambia-volto-acquedotto-modernizzato-e-strade-rimesse-a-nuovo-630407/",
  "ord_in_thread": 0,
  "author": "A.B.",
  "published": "2025-12-04T10:33:00.000+02:00",
  "title": "Zeri cambia volto. Acquedotto modernizzato e strade rimesse a nuovo",
  "text": "Un grande passo a Zeri nella riqualificazione dell’acquedotto pubblico, l’unico in Lunigiana e in tutta la Toscana gestito direttamente dal Comune. “Un intervento storico che non ha precedenti – spiega il sindaco, Cristian Petacchi – e che sta cambiando radicalmente la gestione della risorsa idrica sul territorio”. Era il 2017 quando l’acqua era stata commissariata dalla Regione Toscana sotto la presidenza Rossi, ma poi una legge ha permesso ai Comuni come Zeri di chiedere di mantenere la gestione diretta. “Ci siamo interfacciati con l’Autorità Idrica Toscana, abbiamo rispettato tutti i requisiti necessari e abbiamo potuto mantenere la gestione dell’acquedotto, un lavoro faticoso che ci impegna 365 giorni l’anno, perché ogni guasto o emergenza deve essere affrontata rapidamente, ma lo facciamo volentieri e soprattutto senza i nostri operai non riusciremmo a mantenere in piedi questa opportunità. Il nuovo impianto ci permette di rilevare problematiche in tempo reale e di intervenire in modo rapido”, afferma Petacchi.\nLa svolta è arrivata con il finanziamento Pnrr di oltre 7 milioni di euro, che consentono di intervenire su tutta la struttura dell’acquedotto con un progetto partito a gennaio 2025 e che sarà completato entro marzo 2026, salvo proroghe. “Abbiamo cercato di fare tutto entro i tempi – spiega il sindaco – e stiamo sfruttando ogni occasione e ogni risorsa per realizzare opere che migliorino l’intero sistema. Saranno installati anche i contatori dell’acqua che, fino ad oggi, erano totalmente assenti. Una legge ci obbliga a risolvere questa problematica evitando una grossa sanzione per il Comune, e noi siamo riusciti a inserirli nel progetto”.\nNon solo interventi sottoterra sulla rete acquedottistica e installazione di nuove tecnologie, ma anche opere aggiuntive che non erano inizialmente previste e che vanno a beneficio di tutta la comunità: “La grande attenzione nella gestione delle risorse ci ha consentito di realizzare interventi aggiuntivi che all’inizio non sembravano possibili, come l’asfaltatura delle strade coinvolte dai cantieri, comprese quelle che, per mancanza di fondi, parevano destinate a rimanere escluse. È una soddisfazione poter rimettere a nuovo anche tratti di viabilità che non erano previsti, perché significa che abbiamo lavorato con oculatezza e fatto economia dove possibile e queste sono opere che i cittadini possono vedere, al contrario di tutte le altre che sono avvenute sottoterra”.\nUn capitolo fondamentale riguarda i serbatoi, che sono 53 in totale e la maggior parte sarà sistemata entro marzo. “Parliamo dei più grandi e importanti – precisa Petacchi – che avevano bisogno di manutenzione straordinaria. Saranno ricementificati, impermeabilizzati completamente, dotati di porte e infissi nuovi”. A questi interventi si aggiungono l’installazione di contatori all’avanguardia per le letture da remoto, una vera novità per Zeri, e l’introduzione di sistemi di energia green con pannelli solari e batterie di accumulo che renderanno l’impianto più efficiente e sostenibile. «Stiamo sfruttando al massimo queste risorse così importanti – conclude il sindaco – per non tralasciare nulla e per far sì che ogni investimento ricada concretamente sulla qualità dell’acqua, dell’impianto e della vita dei cittadini. Spendiamo solo per ciò che serve davvero, con l’obiettivo di consegnare a Zeri una rete moderna, performante, controllata e pronta per il futuro”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment"
  ],
  "topics": [
    "Environment->water"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Cristian Petacchi",
        "sentiment": "none"
      },
      {
        "name": "Rossi",
        "sentiment": "none"
      },
      {
        "name": "Zeri",
        "sentiment": "none"
      }
    ],
    "locations": [
      {
        "name": "Lunigiana",
        "sentiment": "none"
      },
      {
        "name": "Idrica Toscana",
        "sentiment": "none"
      }
    ],
    "organizations": [
      {
        "name": "Regione Toscana",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T11:02:17.656+02:00",
  "updated": "2025-12-04T11:04:51.000+02:00"
}