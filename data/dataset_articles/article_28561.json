{
  "thread": {
    "uuid": "0de78ecb158195ad9a560edf7a0f1587fb88e8ed",
    "url": "https://news.dnp.go.th/news/35945",
    "site_full": "news.dnp.go.th",
    "site": "dnp.go.th",
    "site_section": "https://news.dnp.go.th/news/28201",
    "site_categories": [],
    "section_title": "ดร.เฉลิมชัย รมว.ทส. ประชุมซักซ้อมการป้องกันและรับมือปัญหาไฟป่าและหมอกควันในพื้นที่ป่าอนุรักษ์และป่าสงวนแห่งชาติ ประจำปี 2568 เน้น “รวดเร็ว ตรงเป้า เข้าถึงพื้นที่ มีประสิทธิภาพสูงสุด”",
    "site_title": null,
    "title": "รองนายกฯ สุชาติ​ ขอบคุณทีมกรมอุทยานฯ และดีเอสไอ ร่วมมือจับขบวนการตัดไม้รายใหญ่",
    "title_full": "รองนายกฯ สุชาติ​ ขอบคุณทีมกรมอุทยานฯ และดีเอสไอ ร่วมมือจับขบวนการตัดไม้รายใหญ่",
    "published": "2025-12-04T10:49:00.000+02:00",
    "replies_count": 0,
    "participants_count": 1,
    "site_type": "news",
    "country": "TH",
    "main_image": "https://news.dnp.go.th/wp-content/uploads/2025/12/ปกเว็บ.jpg",
    "performance_score": 0,
    "domain_rank": 378405,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0de78ecb158195ad9a560edf7a0f1587fb88e8ed",
  "url": "https://news.dnp.go.th/news/35945",
  "ord_in_thread": 0,
  "author": "www.facebook.com/dnp1362",
  "published": "2025-12-04T10:49:00.000+02:00",
  "title": "รองนายกฯ สุชาติ​ ขอบคุณทีมกรมอุทยานฯ และดีเอสไอ ร่วมมือจับขบวนการตัดไม้รายใหญ่",
  "text": "นายสุชาติ ชมกลิ่น รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวขอบคุณและชื่นชมเจ้าหน้าที่กรมอุทยานแห่งชาติฯ และ DSI ที่ร่วมปฏิบัติการสำคัญ ตัดวงจรขบวนการค้าไม้ประดู่ข้ามชาติได้สำเร็จ ย้ำ! สอดคล้องนโยบายปราบปรามอาชญากรรมป่าไม้\nวันที่ 4 ธันวาคม 2568 นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช เปิดเผยว่า ตามที่ นายสุชาติ ชมกลิ่น รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้ความสำคัญกับการปราบปรามอาชญากรรมป่าไม้ โดยเน้นย้ำการบูรณาการการทำงานร่วมกันระหว่างหน่วยงาน\nล่าสุด เจ้าหน้าที่กรมอุทยานแห่งชาติ สัตว์ป่า และพันธุ์พืช ได้ร่วมกับเจ้าหน้าที่สืบสวนคดีพิเศษ (DSI) ทำการขยายผลสืบสวนกลุ่มขบวนการลักลอบตัดไม้ จนสามารถจับกุมผู้กระทำผิดและยึดของกลางได้สำเร็จ\nภายหลังจากทราบเรื่อง นายสุชาติ ชมกลิ่น ได้กล่าวขอบคุณและชื่นชมความมุ่งมั่นของเจ้าหน้าที่กรมอุทยานแห่งชาติ สัตว์ป่า และพันธุ์พืช ร่วมกับกรมสอบสวนคดีพิเศษ (DSI) ที่สามารถจับกุมขบวนการลักลอบค้าไม้มีค่าข้ามชาติได้สำเร็จในครั้งนี้ ซึ่งสอดคล้องกับนโยบายเร่งด่วนของกระทรวงทรัพยากรธรรมชาติและสิ่งแวดล้อม และกรมอุทยานแห่งชาติ สัตว์ป่า และพันธุ์พืช ในการปกป้องทรัพยากรป่าไม้ของชาติ\nการปฏิบัติการครั้งนี้ดำเนินการโดยคณะทำงานตรวจสอบ ตรวจยึด และดำเนินคดีกรณีกลุ่มนายทุนต่างชาติลักลอบค้าไม้ข้ามชาติ ซึ่งนำโดย นายชัยชาญ ศรียงค์ ผู้อำนวยการสำนักบริหารพื้นที่อนุรักษ์ที่ 16 สาขาแม่สะเรียง ทำหน้าที่ประธานคณะทำงานตรวจสอบ ตรวจยึด และดำเนินคดี กรณีกลุ่มนายทุนต่างชาติลักลอบค้าไม้มีค่าข้ามชาติ นายพนัชกร โพธิบัณฑิต ผู้อำนวยการสำนักบริหารพื้นที่อนุรักษ์ที่ 14 (ตาก) และนายสมบูรณ์ พุทธวงศ์ หัวหน้าสำนักงานสนับสนุนการป้องกันและปราบปรามที่ 3 ภาคเหนือ (สปป.3) จากสำนักป้องกัน ปราบปราม และควบคุมไฟป่า ร่วมกับเจ้าหน้าที่สืบสวนคดีพิเศษ (DSI)\nคณะเจ้าหน้าที่ได้ติดตามสืบสวนขบวนการดังกล่าวอย่างต่อเนื่อง โดยสืบเนื่องจากคดีตรวจยึดไม้ประดู่ที่โกดังจังหวัดหนองคายก่อนหน้านี้ เจ้าหน้าที่ได้ติดตามรถยนต์เป้าหมายที่เคยขับเข้าไปยังโกดังไม้ในอำเภอสันป่าตอง จังหวัดเชียงใหม่\nจากการสืบสวนขยายผล พบว่ารถยนต์คันดังกล่าวมีการเคลื่อนไหวเข้าออกโกดังต้องสงสัยอีก 2 แห่ง ได้แก่ อำเภอศรีสำโรง จังหวัดสุโขทัย และตำบลวังประจบ อำเภอเมือง จังหวัดตาก โดยโกดังในพื้นที่จังหวัดตาก มีการปรากฏรถบรรทุกสิบล้อ ซึ่งเป็นคันเดียวกับที่เคยบรรทุกไม้ประดู่ไปยังโกดังหนองคายที่ถูกตรวจยึดไปก่อนหน้า\nคณะเจ้าหน้าที่ได้เฝ้าสังเกตการณ์บริเวณโกดังในตำบลวังประจบอย่างใกล้ชิด จนกระทั่งในวันที่ 3 ธันวาคม 2568 เวลา 23.24 น. ได้พบรถบรรทุกสิบล้อพร้อมรถยนต์และรถจักรยานยนต์ขับเข้าไปภายในโกดัง\nต่อมาในเวลาประมาณ 04.00 น. ของวันที่ 4 ธันวาคม 2568 รถบรรทุกและรถยนต์ได้ขับออกจากโกดัง เจ้าหน้าที่ชุดปฏิบัติการจึงเริ่มติดตาม แต่ระหว่างทางสังเกตเห็นพิรุธว่าคนขับอาจไหวตัวทัน จึงประสานเจ้าหน้าที่เข้าสกัดจับกุมทันที จากการตรวจค้นรถบรรทุกสิบล้อ พบไม้ประดู่จำนวนมากบรรทุกอยู่ภายในรถ\nเจ้าหน้าที่ได้นำรถกลับมาตรวจสอบที่โกดังตำบลวังประจบอีกครั้ง พบไม้ประดู่และปุ่มไม้ประดู่จำนวนมากเก็บไว้ภายในโกดัง เมื่อสอบถามเจ้าของโกดังให้การว่า ไม้ประดู่ดังกล่าวเป็นของเพื่อนที่ติดต่อไม่ได้ และไม่สามารถแสดงเอกสารที่มาที่ถูกต้องตามกฎหมายได้ เจ้าหน้าที่จึงดำเนินการตรวจยึดไม้ประดู่ทั้งหมดเพื่อเป็นของกลางและดำเนินคดีตามกฎหมายต่อไป คาดว่าของกลางที่ยึดได้มีมูลค่ารวมหลายล้านบาท\nการตัดวงจรขบวนการค้าไม้ข้ามชาติ\nด้าน นายชัยชาญ ศรียงค์ ผู้อำนวยการสำนักบริหารพื้นที่อนุรักษ์ที่ 16 สาขาแม่สะเรียง กล่าวว่า ขบวนการลักลอบค้าไม้ครั้งนี้คาดว่าเป็นกลุ่มนายทุนต่างชาติที่มีการดำเนินการอย่างเป็นระบบ มีโกดังกระจายหลายพื้นที่ตั้งแต่ภาคเหนือจนถึงภาคตะวันออกเฉียงเหนือ การจับกุมครั้งนี้ถือเป็นความสำเร็จที่สำคัญในการตัดวงจรการลักลอบค้าไม้มีค่าออกนอกประเทศ\nทั้งนี้ เจ้าหน้าที่จะเร่งรัดสอบสวนขยายผลเพื่อจับกุมผู้บงการและสมาชิกในขบวนการรายอื่นๆ พร้อมดำเนินคดีอย่างเต็มที่ตามกฎหมาย เพื่อสกัดกั้นการทำลายทรัพยากรป่าไม้อันมีค่าของประเทศต่อไป.",
  "highlightText": "",
  "highlightTitle": "",
  "highlightThreadTitle": "",
  "language": "thai",
  "sentiment": "positive",
  "categories": [
    "Politics",
    "Environment"
  ],
  "topics": [
    "Politics->government",
    "Environment->nature",
    "Environment->natural resources"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": "gov_news",
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T11:16:57.723+02:00",
  "updated": "2025-12-04T11:19:37.000+02:00"
}