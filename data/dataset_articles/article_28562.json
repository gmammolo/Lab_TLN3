{
  "thread": {
    "uuid": "dc4d460a3fa920ae1e2883f325b95a8981b6e4dd",
    "url": "https://design.pambianconews.com/florim-nuovo-progetto-nella-sostenibilita-energetica-da-35-mln/",
    "site_full": "design.pambianconews.com",
    "site": "pambianconews.com",
    "site_section": "https://hotellerie.pambianconews.com/",
    "site_categories": [
      "interior_decorating",
      "media",
      "home_and_garden"
    ],
    "section_title": "Hotellerie Pambianconews",
    "site_title": "Pambianco Design",
    "title": "Florim, nuovo progetto nella sostenibilità energetica da 3,5 mln - Pambianco Design",
    "title_full": "Florim, nuovo progetto nella sostenibilità energetica da 3,5 mln - Pambianco Design",
    "published": "2025-12-04T11:10:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://design.pambianconews.com/wp-content/uploads/sites/13/2025/12/Screenshot-2025-12-04-alle-10.03.42.png",
    "performance_score": 0,
    "domain_rank": 161176,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "dc4d460a3fa920ae1e2883f325b95a8981b6e4dd",
  "url": "https://design.pambianconews.com/florim-nuovo-progetto-nella-sostenibilita-energetica-da-35-mln/",
  "ord_in_thread": 0,
  "author": null,
  "published": "2025-12-04T11:10:00.000+02:00",
  "title": "Florim, nuovo progetto nella sostenibilità energetica da 3,5 mln - Pambianco Design",
  "text": "Florim compie un nuovo significativo passo nel suo impegno verso la sostenibilità energetica. L’azienda celebra il 14° anniversario della sua produzione di energia pulita, rafforzando ulteriormente la sua strategia con un progetto da oltre 3,5 milioni di euro, destinato all’ampliamento dei suoi impianti fotovoltaici e all’introduzione di un innovativo sistema di accumulo energetico. Un’iniziativa che non solo consolida il percorso già intrapreso, ma segna un importante traguardo nella trasformazione della sostenibilità in un valore industriale concreto.\nGià nel 2011 Florim aveva avviato il suo percorso nella produzione di energia rinnovabile, installando i primi pannelli fotovoltaici sui suoi stabilimenti di Fiorano Modenese e Mordano, un’iniziativa che si è ampliata progressivamente. Oggi, con 127mila metri quadrati di superfici coperte da pannelli fotovoltaici e una produzione annua di 14.317 MWh, l’azienda si prepara a estendere ulteriormente la sua capacità energetica con l’aggiunta di 48mila metri quadrati di nuovi moduli fotovoltaici. Il progetto, che si prevede sarà completato entro dicembre 2025, porterà la superficie totale a oltre 175mila metri quadrati, con una produzione complessiva di circa 17.930 MWh l’anno.\n“Il progetto – fanno sapere dalla azienda – si distingue per l’introduzione di una batteria innovativa da 5 MWh, destinata a immagazzinare l’energia prodotta in eccesso e non immediatamente utilizzata. Questo sistema avanzato permetterà di ottimizzare i flussi energetici, aumentando l’autonomia dell’impianto e migliorando l’efficienza complessiva dell’intero sito produttivo. Grazie ai due cogeneratori e agli impianti fotovoltaici esistenti e di nuova installazione, Florim sarà in grado di produrre energia sufficiente a coprire il fabbisogno annuo di oltre 25mila famiglie, superando la popolazione combinata dei comuni di Sassuolo e Fiorano Modenese”.\nClaudio Lucchese, presidente di Florim, sottolinea che, nonostante il contesto economico complesso, l’azienda continua a investire in sostenibilità con una visione a lungo termine: “La sostenibilità non è per noi una scelta tattica, ma un impegno autentico, che raccontiamo da oltre 17 anni con trasparenza attraverso il nostro Bilancio di Sostenibilità. Questo nuovo progetto rappresenta un’ulteriore tappa di un percorso coerente, che trasforma la sostenibilità in un valore industriale concreto e duraturo”.\nDal 2011 a oggi, l’azienda ha investito oltre 77 milioni di euro nella sostenibilità ambientale e nell’efficienza energetica nei suoi stabilimenti di Fiorano Modenese e Mordano. Tra le soluzioni già implementate, la restituzione dell’aria calda proveniente dai forni negli essiccatoi ha permesso un significativo risparmio energetico, con Florim che, in condizioni climatiche ottimali, è già in grado di coprire fino al 100% del fabbisogno elettrico dei suoi impianti. A partire dal 2021, qualora l’autoproduzione non fosse sufficiente, l’energia mancante viene acquistata esclusivamente da fonti rinnovabili certificate.\nGrazie a tutte le iniziative in corso e quelle pianificate, tra il 2012 e la fine del 2026, Florim prevede di evitare l’emissione di oltre 185mila tonnellate di CO₂, un risultato che testimonia l’efficacia del suo impegno continuo per un futuro più sostenibile. Inoltre, la certificazione come Società Benefit e B Corp conferma il ruolo di Florim come esempio di crescita industriale che mette al centro innovazione, sostenibilità e responsabilità sociale.\nFlorim, contestualmente, rinnova la certificazione B Corp, confermando l’impegno concreto per la sostenibilità in ogni ambito dell’attività aziendale. Prima industria ceramica al mondo ad ottenere questo prestigioso riconoscimento nel 2020, il gruppo migliora ulteriormente il punteggio consolidato raggiungendo 105.6 punti, in forte crescita rispetto ai 90.9 del 2020.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Environment",
    "Economy, Business and Finance"
  ],
  "topics": [
    "Environment->sustainability",
    "Environment->energy saving",
    "Economy, Business and Finance->energy and resource",
    "Economy, Business and Finance->business strategy and marketing"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T11:16:59.666+02:00",
  "updated": "2025-12-04T11:20:57.000+02:00"
}