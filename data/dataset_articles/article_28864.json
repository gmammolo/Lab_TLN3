{
  "thread": {
    "uuid": "19c011707d6590db1a5ad69033c13ad350be3410",
    "url": "https://www.ravennanotizie.it/cronaca/2025/12/04/post-alluvione-ok-alla-variante-al-pai-la-regione-stanzia-10-milioni-per-gli-interventi-sui-fiumi/",
    "site_full": "www.ravennanotizie.it",
    "site": "ravennanotizie.it",
    "site_section": "https://www.ravennanotizie.it/feed/",
    "site_categories": [
      "media"
    ],
    "section_title": "RavennaNotizie.it",
    "site_title": "RavennaNotizie - Le notizie di Ravenna e provincia",
    "title": "Post-alluvione, ok alla variante al Pai: la Regione stanzia 10 milioni per gli interventi sui fiumi",
    "title_full": "Post-alluvione, ok alla variante al Pai: la Regione stanzia 10 milioni per gli interventi sui fiumi",
    "published": "2025-12-04T12:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.romagnanotizie.net/photogallery_new/images/2023/05/cesena-esondazione-fiume-savio-243154.660x368.jpg",
    "performance_score": 0,
    "domain_rank": 134625,
    "domain_rank_updated": "2025-11-30T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "19c011707d6590db1a5ad69033c13ad350be3410",
  "url": "https://www.ravennanotizie.it/cronaca/2025/12/04/post-alluvione-ok-alla-variante-al-pai-la-regione-stanzia-10-milioni-per-gli-interventi-sui-fiumi/",
  "ord_in_thread": 0,
  "author": "Claudia Folli",
  "published": "2025-12-04T12:00:00.000+02:00",
  "title": "Post-alluvione, ok alla variante al Pai: la Regione stanzia 10 milioni per gli interventi sui fiumi",
  "text": "Post-alluvione, ok alla variante al Pai: la Regione stanzia 10 milioni per gli interventi sui fiumi\nPiù informazioni su\nÈ stato presentato in Regione il progetto di variante al Piano stralcio per l’assetto idrogeologico (Pai) del fiume Po, esteso ai bacini del Reno, dei fiumi romagnoli e del Conca-Marecchia. L’iniziativa, indispensabile dopo l’alluvione di maggio 2023, prevede interventi di messa in sicurezza “asta fluviale per asta fluviale” su circa 1.500 chilometri di corsi d’acqua tra Bologna e Rimini.\nLa presentazione è avvenuta alla presenza della sottosegretaria con delega alla Protezione civile, Manuela Rontini, e di Andrea Colombo, segretario generale facente funzione dell’Autorità di bacino distrettuale del fiume Po (AdbPo). Due incontri hanno coinvolto, rispettivamente, i sindaci dei Comuni colpiti dagli eventi alluvionali e i rappresentanti dei comitati degli alluvionati, con la partecipazione anche del vicecommissario alla ricostruzione Gianluca Loffredo.\nIl lavoro dell’AdbPo ha analizzato oltre 1.400 sezioni fluviali e quasi 300 ponti, integrando rilievi esistenti e modelli digitali del terreno derivanti dal telerilevamento. Particolare attenzione è stata dedicata all’aggiornamento dell’idrologia, per valutare gli effetti delle piogge anche in relazione ai cambiamenti climatici.\n“Ringrazio l’AdbPo per l’immenso lavoro svolto – ha sottolineato Rontini –. Come Regione abbiamo effettuato sopralluoghi e assemblee nei territori per confrontarci direttamente con amministratori e cittadini. Nella manovra di bilancio, oltre al raddoppio delle risorse per la manutenzione del territorio, abbiamo stanziato 10 milioni di euro per avviare la progettazione degli interventi strutturali individuati dal Pai, che saranno poi finanziati con le risorse del decreto 65/2025”.\nLa variante al Pai Po sarà adottata il 18 dicembre in sede di Conferenza istituzionale permanente (Cip). Successivamente saranno aperti 90 giorni per l’invio di osservazioni da parte dei soggetti interessati, prima della procedura finale di approvazione tramite decreto della presidente del Consiglio.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Disaster and Accident",
    "Environment"
  ],
  "topics": [
    "Environment->water"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Gianluca Loffredo",
        "sentiment": "none"
      },
      {
        "name": "Manuela Rontini",
        "sentiment": "none"
      },
      {
        "name": "Andrea Colombo",
        "sentiment": "none"
      }
    ],
    "locations": [
      {
        "name": "Marecchia",
        "sentiment": "none"
      },
      {
        "name": "fiume Po",
        "sentiment": "none"
      },
      {
        "name": "Bologna",
        "sentiment": "none"
      },
      {
        "name": "Rimini",
        "sentiment": "none"
      },
      {
        "name": "Reno",
        "sentiment": "none"
      }
    ],
    "organizations": [
      {
        "name": "Regione",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Protezione civile",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Conca",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-12-04T13:07:25.115+02:00",
  "updated": "2025-12-04T13:11:10.000+02:00"
}