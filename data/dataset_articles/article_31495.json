{
  "thread": {
    "uuid": "77c11755249104bd0b455769cbcabac83a188b34",
    "url": "https://www.nuvol.com/llibres/assaig/amenaces-invisibles-contra-la-salut-publica-415473",
    "site_full": "www.nuvol.com",
    "site": "nuvol.com",
    "site_section": "https://www.nuvol.com/feed",
    "site_categories": [
      "media"
    ],
    "section_title": "Núvol",
    "title": "Amenaces invisibles contra la salut pública",
    "title_full": "Amenaces invisibles contra la salut pública",
    "published": "2025-02-21T00:59:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://www.nuvol.com/app/themes/nuvol/dist/images/social.jpg",
    "performance_score": 0,
    "domain_rank": 164795,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "77c11755249104bd0b455769cbcabac83a188b34",
  "url": "https://www.nuvol.com/llibres/assaig/amenaces-invisibles-contra-la-salut-publica-415473",
  "ord_in_thread": 0,
  "parent_url": null,
  "author": "Michelle-Danielle Ioan Biòloga i ambientòloga",
  "published": "2025-02-21T00:59:00.000+02:00",
  "title": "Amenaces invisibles contra la salut pública",
  "text": "La sanitat continua enfrontant-se constantment a nous reptes. A Desafiant l’Invisible (Ara Llibres) la periodista Laia Brufau ens introdueix en aquest món convidant-nos a descobrir relats emocionants sobre les grans amenaces sanitàries que han fet trontollar el món i han sacsejat Catalunya. En aquest llibre hi trobem històries de gran ressonància mediàtica i d’altres menys conegudes i fins i tot inèdites.\nA través d’un relat rigorós però captivador, Brufau combina divulgació i narració d’investigació per endinsar-nos dins d’històries de lluita contra emergències sanitàries, com ara l’Ebola, la verola del mico, el virus del Nil, i evidentment, la covid-19 entre d’altres. També tracta malalties que crèiem erradicades en el segle passat, com ara la diftèria. Algunes d’aquestes amenaces afecten els més vulnerables o amb factors de risc; unes afecten els més indefensos (els nadons) i altres són invisibilitzades i estigmatitzades per la mateixa societat.\nL’autora ens desgrana com el sistema sanitari públic català ha gestionat aquestes crisis des de la primera presa de contacte. Ens revela aspectes clau, l’origen del focus d’aquestes malalties que uneixen tots els pacients, com s’han propagat i com han arribat a travessar fronteres. A més, cada capítol es complementa amb les aportacions de professionals de prestigi de Catalunya, que ofereixen una visió més detallada de la malaltia, tot afegint un nivell d’expertesa més elevat.\nAquest és un relat construït també des de dins pels “detectius de malalties”, epidemiòlegs i epidemiòlogues entre molts altres professionals, que han compartit les seves vivències, detallant com es preparen i entrenen davant les emergències sanitàries. El llibre ens endinsa dins dels protocols i les xarxes de vigilància. Es conforma així una narració d’històries reals plenes de curses d’obstacle que han passat a Catalunya, amb pèls i senyals. Algunes amb final feliç i d’altres amb un desenllaç no desitjat, passant per anècdotes que a molts ens semblaran inversemblants.\nLa seva narrativa ens transporta a la investigació epidemiològica, des de la recerca que comença a peu de carrer. Com si fossin detectius, els professionals segueixen les pistes i els misteris dels brots que deixen malalts per allà on passen. Brots invisibles a l’ull humà, però localitzables gràcies a la sanitat i els seus professionals. Perquè no només un mosquit pot despertar el caos, també ho pot fer una galleda d’aigua o un aire condicionat. Fins i tot les dolces coques de Sant Joan han arribat a desencadenar una crisi sanitària.\n“El llibre analitza com la comunicació influeix en la gestió sanitària”\nAl seu torn, el llibre també analitza com la comunicació influeix en la gestió sanitària. Destacant la importància de la col·laboració entre científics, sanitaris i periodistes per garantir la correcta difusió de la informació i evitar l’alarma social. També ens fa valdre amb totes aquestes històries el paper indiscutible que han jugat les vacunes al llarg de la història i ens recorda una fita molt important: «una vacuna no salves vides, només la vacunació les salva».\nDesafiant l’invisible és molt més que un llibre sobre amenaces sanitàries: és una reflexió profunda sobre la importància de la salut pública, la recerca científica i el paper fonamental dels professionals sanitaris. Amb un llenguatge accessible, tot i que també especialitzat, aquests relats permeten al lector obtenir una visió integra de les afeccions, no només de les conseqüències sinó també de com el sistema sanitari ha respost a cada emergència. Constitueix un magnífic exercici que permet fer visible la gran tasca que duu a terme la sanitat publica a l’hora de vetllar per la nostra salut.\nLa pandèmia de la covid-19 ha estat un punt d’inflexió, i com bé diu l’autora, ha posat de manifest la necessitat de tenir sistemes de vigilància robustos i flexibles que puguin detectar qualsevol brot per respondre ràpidament i anticipar-se a les amenaces. Es mostra d’aquesta manera la fragilitat dels sistemes sanitaris per enfrontar-se als nous reptes de la globalització i per què és necessari abordar el concepte encunyat per l’OMS “one health”, i aplicar un enfocament integral per vetllar per la salut humana, l’animal i l’ambiental com un conjunt.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Health",
    "Social Issue"
  ],
  "topics": [
    "Health->public health",
    "Social Issue->social services",
    "Social Issue->discrimination",
    "Social Issue->social problem"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-21T01:22:07.444+02:00",
  "updated": "2025-02-21T01:22:07.444+02:00"
}