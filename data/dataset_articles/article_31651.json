{
  "thread": {
    "uuid": "e8aaa7eeb7e2d88f4ea6a9501f06d21f9dc1b3a7",
    "url": "https://cadenaser.com/andorra/2025/02/20/diversand-coneix-una-persona-que-hauria-comencat-el-tractament-dhormonacio-sense-control-medic-radio-ser-principat-d-andorra",
    "site_full": "cadenaser.com",
    "site": "cadenaser.com",
    "site_section": "https://cadenaser.com/ccaa/cataluna",
    "site_categories": [
      "music",
      "hobbies_and_interests",
      "radio",
      "entertainment"
    ],
    "section_title": "Cadena SER: Emisoras en ",
    "title": "Diversand coneix una persona que hauria començat el tractament d'hormonació sense control mèdic",
    "title_full": "Diversand coneix una persona que hauria començat el tractament d'hormonació sense control mèdic",
    "published": "2025-02-20T21:06:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://cadenaser.com/resizer/v2/JSL4MNAWCRC7DECAYGJCL75K74.jpeg?auth=a7dba0c57bd5091ed609947d5ccfa398828719750c34b1808928f0ad6fdbe13e&amp;quality=70&amp;width=1200&amp;height=675&amp;smart=true",
    "performance_score": 0,
    "domain_rank": 3851,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "e8aaa7eeb7e2d88f4ea6a9501f06d21f9dc1b3a7",
  "url": "https://cadenaser.com/andorra/2025/02/20/diversand-coneix-una-persona-que-hauria-comencat-el-tractament-dhormonacio-sense-control-medic-radio-ser-principat-d-andorra",
  "ord_in_thread": 0,
  "parent_url": null,
  "author": "Arnald Sanllehy",
  "published": "2025-02-20T21:06:00.000+02:00",
  "title": "Diversand coneix una persona que hauria començat el tractament d'hormonació sense control mèdic",
  "text": "Sociedad\nDiversand coneix una persona que hauria començat el tractament d'hormonació sense control mèdic\nLa vicepresidenta, Isabella Vargas, considera que seria bo permetre els bloquejadors puberals als infants trans per evitar-los el trauma que significa créixer en un cos que no és el que sents\nAndorra la Vella\nL'entitat ha participat en l'elaboració del quart informe ILGA-Europe que analitza la situació del col·lectiu LGTBI a tot el continent, i conclou que al Principat està millorant, però la seva vicepresidenta, Isabella Vargas, admet que les persones trans són especialment vulnerables. De fet, l'any passat, cada dues setmanes hi havia gent que els demanava informació sobre el procés d'hormonació que inclou la cartera de serveis de la CASS. El problema és que el reglament no està desenvolupat i, per tant, no es pot fer.\nAquesta situació fa que les persones que tinguin recursos, o aquelles que tinguin la nacionalitat dels països veïns, puguin fer-la allà, però no passa el mateix amb els andorrans, i en aquest sentit, han constat que almenys una persona estaria aplicant-se el tractament per la seva banda, només amb la informació que troba per internet. No poder fer el procés de transició amb seguretat, diu Vargas, els exposa a més a altres problemes relacionats amb la salut mental.\nEl reglament l'estan treballant conjuntament amb el ministeri de Salut i amb el Col·legi de Metges, però aquí hi ha un punt de conflicte perquè els sanitaris no veuen clar que es pugui aplicar el tractament amb bloquejadors puberals als menors de setze anys. Diu Vargas que tenen el cas d'un menor d'11 anys que està a punt de desenvolupar el seu cos i a qui seria bo evitar-li el trauma que significa créixer en un cos que no és el que sents.\nFinalment, afirma que el col·lectiu LGTBI pateix encara l'estigma i les acusacions d'una part de la societat, fins al punt que els consta que hi ha persones que han abandonat el país per les pressions o persecucions que han patit.\nArnald Sanllehy\nPeriodista a Ràdio SER Principat d’Andorra des del 2019. Condueix l’Aquí Andorra, El Balcó Andorra i...",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Health"
  ],
  "topics": [
    "Health->health treatment and procedure"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-21T01:46:56.510+02:00",
  "updated": "2025-02-21T01:46:56.510+02:00"
}