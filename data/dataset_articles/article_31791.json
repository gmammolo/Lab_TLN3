{
  "thread": {
    "uuid": "5b4900709473706c2d7fc8c9c450e0d6ccf7d6be",
    "url": "https://www.leggo.it/giovanni_scambia_chi_era_tumori_ginecologici_morto_malattia_oggi_20_2_2025-8670259.html",
    "site_full": "www.leggo.it",
    "site": "leggo.it",
    "site_section": "https://leggo.it/tempo_libero/",
    "site_categories": [
      "media",
      "top_news_it",
      "top_news"
    ],
    "section_title": "TEMPO LIBERO - Leggo.it",
    "title": "Addio a Giovanni Scambia, morto dopo una breve malattia il luminare dei tumori ginecologici: aveva 66 anni",
    "title_full": "Addio a Giovanni Scambia, morto dopo una breve malattia il luminare dei tumori ginecologici: aveva 66 anni",
    "published": "2025-02-20T22:37:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/02/59/8670259_20201850_onecms_1hdsg2tu0vnflt58qzx.jpg",
    "performance_score": 0,
    "domain_rank": 25551,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "5b4900709473706c2d7fc8c9c450e0d6ccf7d6be",
  "url": "https://www.leggo.it/giovanni_scambia_chi_era_tumori_ginecologici_morto_malattia_oggi_20_2_2025-8670259.html",
  "ord_in_thread": 0,
  "parent_url": null,
  "author": "Redazione web",
  "published": "2025-02-20T22:37:00.000+02:00",
  "title": "Addio a Giovanni Scambia, morto dopo una breve malattia il luminare dei tumori ginecologici: aveva 66 anni",
  "text": "Per il professor Giovanni Scambia non c'erano orari, sabati o domeniche. Il suo cellulare era costantemente acceso e rispondeva sempre: ai pazienti, per una richiesta di aiuto, ai giornalisti, per un chiarimento o un commento. Instancabile, lo si vedeva arrivare ai congressi internazionali di oncologia per tenere una relazione e ripartire nell'arco di poche ore, perchè a Roma la sala operatoria lo attendeva, insieme alle sue tante pazienti.\nSempre gentile e con la convinzione che la ricerca fosse l'unica vera strada per dare nuove concrete speranze a tanti malati oncologici. Scambia - ordinario di Ginecologia e Ostetricia dell'Università Cattolica, Direttore Scientifico della Fondazione Policlinico Universitario Agostino Gemelli Irccs, e tra i massimi specialisti mondiali in Ginecologia Oncologica - si è spento oggi a 66 anni dopo una breve malattia. Nonostante tutto, ha continuato a lavorare, visitare ed operare fino alla fine.\nI riconoscimenti\nTantissimi i riconoscimenti e gli attestati di stima giunti dopo la notizia del suo decesso: dal presidente della Regione Lazio Francesco Rocca («La sanità italiana perde un luminare»), al presidente dell'Iss Rocco Bellantone («Tante vite salvate con la passione di chi della medicina fa molto di più che un mestiere, senza scindere mai sapienza e umanità\"), dal ministro della Difesa Guido Crosetto («Uomo straordinario, una persona con un'umanità unica») al sottosegretario alla Salute Marcello Gemmato («Esempio di eccellenza e impegno»). Lo definisce un «gigante della Ginecologia oncologica» il presidente dell'Associazione italiana di oncologia medica (Aiom) Franco Perrone, che lo ricorda con le parole dell'ultima telefonata avuta con lui: «Solo 20 giorni fa ci siamo sentiti telefonicamente, poco dopo aver avuto la diagnosi di neoplasia che lo aveva colpito. Abbiamo parlato a lungo, ma ad un certo punto ha interrotto la telefonata dicendo 'va bene, ora però devo proprio lasciarti, devo andare ad operare. Mi aspettano'\".\nIl ricordo\nEd il suo Policlinico, il Gemelli, lo ricorda come un «grande medico, un bravissimo docente, uno scienziato di classe mondiale, un amico attento con cui confrontarsi ogni giorno».\nI pazienti\nA ricordarlo sono anche le sue pazienti, e Sara è una delle più giovani: ha 15 anni. Scambia l'ha operata e visitata solo poche settimane fa. «Mi ha sempre tranquillizzata, rassicurata. Ha operato anche mia madre - racconta - ed io sapevo che era un grande chirurgo. Non mi ha mai trasmesso alcuna ansia e questo per me è stato importantissimo. Oggi sono davvero triste». Era pronto a 'scendere di nuovo in campo' il 24 febbraio, per il tradizionale evento di raccolta fondi 'Note di luce, quando la musica illumina', da lui ideato per supportare le attività cliniche e di ricerca della Ginecologia Oncologica del Gemelli. «Quando ho iniziato il mio percorso per diventare ginecologo oncologo non avrei mai pensato di poter dire a una donna in età fertile con un tumore che dopo la guarigione avrebbe potuto avere un bambino, o che l'intelligenza artificiale potesse essere di aiuto a fornire modelli predittivi di risposte alle cure. Eppure, oggi è così!\", diceva, pochi mesi fa, nel docufilm 'Le radici del domani', racconto dei 60 anni di storia della Ginecologia e Ostetricia dell'Università Cattolica a Roma. Un messaggio di speranza che Giovanni Scambia lascia all'intera comunità scientifica.\nUltimo aggiornamento: Giovedì 20 Febbraio 2025, 22:07\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Human Interest",
    "Human Interest"
  ],
  "topics": [
    "Health->medical profession",
    "Health->cancer",
    "Human Interest->funeral and memorial service",
    "Human Interest->funeral and memorial service"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-21T00:07:19.440+02:00",
  "updated": "2025-02-21T00:07:19.440+02:00"
}