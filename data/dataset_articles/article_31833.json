{
  "thread": {
    "uuid": "0c58dbfcc614034a3491b435a8b46f8edf7ad14c",
    "url": "https://www.lastampa.it/editoriali/lettere-e-idee/2025/02/21/news/pandemia_piano_governo_no_vax-15014435",
    "site_full": "www.lastampa.it",
    "site": "lastampa.it",
    "site_section": "https://www.lastampa.it",
    "site_categories": [
      "web_design_html",
      "tech",
      "top_news_it",
      "top_news"
    ],
    "section_title": "\n   La Stampa - Ultime notizie di cronaca e news dall'Italia e dal mondo\n  ",
    "title": "Pandemia, il piano che piace ai no vax - La Stampa",
    "title_full": "Pandemia, il piano che piace ai no vax - La Stampa",
    "published": "2025-02-21T02:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/lastampa/2025/02/20/221424210-a3595ce0-d4d1-4f00-a8a6-50d8e4edc314.jpg",
    "performance_score": 0,
    "domain_rank": 2580,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0c58dbfcc614034a3491b435a8b46f8edf7ad14c",
  "url": "https://www.lastampa.it/editoriali/lettere-e-idee/2025/02/21/news/pandemia_piano_governo_no_vax-15014435",
  "ord_in_thread": 0,
  "parent_url": null,
  "author": "Eugenia Tognotti",
  "published": "2025-02-21T02:00:00.000+02:00",
  "title": "Pandemia, il piano che piace ai no vax - La Stampa",
  "text": "Uno degli aspetti che s’impone immediatamente nel leggere le 242 pagine della bozza inviata alle Regioni del piano antipandemico – giunto zoppicante all’ultima versione, dopo vari incidenti di percorso – è l’impressione di trovarsi di fronte ad una dettagliatissima pianificazione che evoca un paese immaginario/ immaginato. Dove la crisi del servizio sanitario nazionale resta sullo sfondo, con la carenza di personale sanitario e di risorse (il piano deve essere finanziato), e un’organizzazione territoriale lungi dal poter contare – a fronte di un possibile evento pandemico– su una fitta rete di ospedali e case di comunità, scatole vuote in molte Regioni, con poco personale sanitario e talvolta senza medico. Riesce ben difficile immaginare, per fare solo un esempio, in quale struttura dovrebbe lavorare una “équipe medico-sanitaria” che «supportata da una riflessione interdisciplinare, valuta il bisogno clinico dei singoli pazienti secondo i criteri di urgenza, gravosità ed efficacia terapeutica e di deontologia professionale».\nL’altro dato che s’impone è l’insieme delle rassicurazioni dirette alla galassia dei critici delle contestatissime misure antipandemiche adottare dal passato governo. Il “Piano strategico operativo di preparazione e risposta ad una pandemia da patogeni a trasmissione respiratoria a maggiore potenziale pandemico 2025-2029” prende decisamente le distanze dai Dpcm, i decreti del presidente del Consiglio dei ministri, che nelle ore più drammatiche dell’emergenza pandemica, introdussero lockdown, divieti e costrizioni. Misure, tutte, contestate dagli oppositori e liquidate come scelte dettate da una arrogante «dittatura sanitaria». Niente restrizioni calate dall’alto. Nella bozza si chiarisce che è escluso «l’utilizzo di atti amministrativi per l’adozione di ogni misura che possa essere coercitiva della libertà personale o compressiva dei diritti civili e sociali».\nÈ superfluo osservare qui che le epidemie/pandemie– dovute a patogeni respiratori, non bussano educatamente alla porta, aspettando per diffondersi le deliberazioni delle assemblee parlamentari. Talora – e le lezioni di passate pandemie ce lo insegnano – si rendono necessari gli interventi non farmaceutici. Come dimostrano le linee guida dei Centers for Disease Control and Prevention per il controllo delle pandemie, hanno un ruolo essenziale nel rallentare la diffusione di un virus abbastanza a lungo da consentire che i vaccini vengano perfezionati e distribuiti. Ma tant’è. La necessità di adottare misure d’impatto generale, «ricorrendo allo strumento normativo migliore e dando priorità ai provvedimenti parlamentari», è prevista solo di fronte «a una pandemia di carattere eccezionale»: una definizione generica che sembra evocare gli scenari drammatici immaginati da cineasti e romanzieri creativi, alcuni del tutto ipotetici, altri vagamente basati sull’impatto di uno scoppio epidemico (come Contagion di Steven Soderbergh o The Hot Zone di Richard Preston). Comunque, «solo con leggi o atti aventi forza di legge e nel rispetto dei principi costituzionali possono essere previste misure temporanee, straordinarie ed eccezionali in tal senso».\nLa parte riservata ai vaccini sembra essere frutto di un negoziato. Il riconoscimento dell’importanza dei vaccini è tiepido: «quando approvati e sperimentati, risultano misure preventive efficaci, contraddistinte da un rapporto rischio-beneficio significativamente favorevole». Tuttavia, non possono «essere considerati gli unici strumenti per il contrasto agli agenti patogeni, ma vanno utilizzati insieme ai presidi terapeutici disponibili».\nLa bozza non dice nulla, naturalmente, delle difficoltà di partenza del Centro Nazionale Anti Pandemico (CNAP) e di quella che doveva essere il fulcro della difesa contro le future pandemie, e cioè la Fondazione Biotecnopolo di Siena , nata nel 2021 sotto l’egida dei ministeri dell’Economia, della Salute e dello sviluppo, di cui è direttore scientifico un’autorità riconosciuta a livello internazionale nel campo dell’immunologia e della vaccinologia come il professor Rino Rappuoli. Si spera in un rapido decollo. Le emergenze pandemiche non attendono.\nQuesto è un articolo a pagamento, ma oggi te lo regaliamo.\nBuona lettura! LEGGI Chiudi Leggi i commenti I commenti dei lettori\nVideo © Riproduzione riservata La guida allo shopping del Gruppo Gedi i Consigli.it sceglie e raccomanda in maniera indipendente prodotti e servizi che si possono acquistare online o tramite la consulenza di esperti. Ogni volta che viene fatto un acquisto attraverso uno dei link presenti nel testo, Consigli.it riceve una commissione senza alcuna variazione del prezzo finale.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Social Issue",
    "Politics"
  ],
  "topics": [
    "Health->vaccine",
    "Social Issue->social services",
    "Social Issue->social problem",
    "Social Issue->discrimination",
    "Politics->civil rights",
    "Politics->healthcare policy",
    "Politics->government policy"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "http://www.repstatic.it/cless/common/box/taboola/2020-v1/include/taboola-bottom.html",
    "http://www.repstatic.it/cless/common/adv/include/async/middle3.html",
    "http://www.repstatic.it/cless/common/adv/include/async/x37.html",
    "http://www.repstatic.it/cless/common/adv/include/async/x36.html",
    "http://www.repstatic.it/cless/common/box/taboola/2020-v1/include/taboola-below-article-thumbnails-mobile.html",
    "http://www.repstatic.it/cless/common/adv/include/async/tabr.html",
    "http://www.lastampastatic.it/cless/lastampa/2021-v1/include/detail/paywall.html",
    "http://webfragments.repubblica.it/webfragments/widgetservice/widget?category=/lastampa_r21&name=common&template=lastampa_r21/widget-box-correlati_rcm.html&categories=/lastampa/editoriali/lettere-e-idee&contextCategory=/lastampa/editoriali/lettere-e-idee&excludekpm3ids=gnn:lastampa:15014435&label=Leggi%20anche&rows=3&ref=ST-LA&firstImage--",
    "https://www.repstatic.it/cless/common/widget/sponsor/2020-v1/css/style.css",
    "http://www.repstatic.it/cless/common/box/outbrain/2022-v1/include/short.html",
    "http://www.repstatic.it/cless/common/box/outbrain/2022-v1/include/long.html",
    "http://www.repstatic.it/cless/common/adv/include/async/x39.html",
    "http://www.lastampastatic.it/cless/lastampa/2021-v1/include/detail/under-content.html--",
    "https://www.repstatic.it/cless/common/widget/newsletter/2018-v1/include/gedi-newsletter-cx.html",
    "https://consigli.b-cdn.net/cdn/images/consigli.svg?height=110",
    "http://www.lastampastatic.it/cless/lastampa/2021-v1/include/detail/floating-sharebar-bottom.html",
    "https://www.consigli.it",
    "https://www.repstatic.it/cless/common/widget/newsletter/2018-v1/include/gedi-newsletter-1.html",
    "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:15014435&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://www.lastampa.it/editoriali--",
    "http://www.repstatic.it/cless/common/adv/include/async/x40.html",
    "http://www.repstatic.it/cless/common/adv/include/async/x38.html",
    "https://www.repstatic.it/cless/common/widget/dynamic-paywall/2023-v1/css/style.css",
    "http://www.repstatic.it/cless/common/adv/include/async/middle2.html",
    "http://repstatic.it/cless/common/adv/include/async/x38.html",
    "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:15014435&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://lastampa.it/editoriali--",
    "https://repstatic.it/cless/common/widget/newsletter/2018-v1/include/gedi-newsletter-1.html",
    "https://repstatic.it/cless/common/widget/newsletter/2018-v1/include/gedi-newsletter-cx.html",
    "http://repstatic.it/cless/common/box/taboola/2020-v1/include/taboola-below-article-thumbnails-mobile.html",
    "http://repstatic.it/cless/common/adv/include/async/tabr.html",
    "http://repstatic.it/cless/common/box/outbrain/2022-v1/include/long.html",
    "http://repstatic.it/cless/common/adv/include/async/middle2.html",
    "https://www.consigli.b-cdn.net/cdn/images/consigli.svg?height=110",
    "http://repstatic.it/cless/common/box/outbrain/2022-v1/include/short.html",
    "http://www.webfragments.repubblica.it/webfragments/widgetservice/widget?category=/lastampa_r21&name=common&template=lastampa_r21/widget-box-correlati_rcm.html&categories=/lastampa/editoriali/lettere-e-idee&contextCategory=/lastampa/editoriali/lettere-e-idee&excludekpm3ids=gnn:lastampa:15014435&label=Leggi%20anche&rows=3&ref=ST-LA&firstImage--",
    "http://repstatic.it/cless/common/adv/include/async/middle3.html",
    "http://repstatic.it/cless/common/adv/include/async/x36.html",
    "https://repstatic.it/cless/common/widget/dynamic-paywall/2023-v1/css/style.css",
    "http://repstatic.it/cless/common/adv/include/async/x39.html",
    "http://repstatic.it/cless/common/adv/include/async/x37.html",
    "http://lastampastatic.it/cless/lastampa/2021-v1/include/detail/under-content.html--",
    "http://repstatic.it/cless/common/adv/include/async/x40.html",
    "https://repstatic.it/cless/common/widget/sponsor/2020-v1/css/style.css",
    "http://lastampastatic.it/cless/lastampa/2021-v1/include/detail/paywall.html",
    "https://consigli.it",
    "https://consigli.b-cdn.net/cdn/images/consigli.svg",
    "http://lastampastatic.it/cless/lastampa/2021-v1/include/detail/floating-sharebar-bottom.html",
    "http://webfragments.repubblica.it/webfragments/widgetservice/widget",
    "http://repstatic.it/cless/common/box/taboola/2020-v1/include/taboola-bottom.html"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-21T02:21:10.483+02:00",
  "updated": "2025-02-21T02:21:10.483+02:00"
}