{
  "thread": {
    "uuid": "e57b8d47a76c400d9a299609d237e594307cc61c",
    "url": "https://www.segre.com/ca/lleida/250703/denuncien-regio-lleida-hi-box-d-urgencies-per-125-321-persones_882934.html",
    "site_full": "www.segre.com",
    "site": "segre.com",
    "site_section": "https://www.segre.com",
    "site_categories": [
      "media"
    ],
    "section_title": "SEGRE - Digital líder a les comarques de Lleida",
    "site_title": "SEGRE - Digital líder a les comarques de Lleida",
    "title": "Denuncien que a la regió de Lleida hi ha un box d'Urgències per cada 125.321 persones",
    "title_full": "Denuncien que a la regió de Lleida hi ha un box d'Urgències per cada 125.321 persones",
    "published": "2025-07-03T06:33:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://imagenes.segre.com/files/article_social_75/uploads/2025/07/03/6865fb2b78030.jpeg",
    "performance_score": 0,
    "domain_rank": 112191,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e57b8d47a76c400d9a299609d237e594307cc61c",
  "url": "https://www.segre.com/ca/lleida/250703/denuncien-regio-lleida-hi-box-d-urgencies-per-125-321-persones_882934.html",
  "ord_in_thread": 0,
  "author": "S. COSTA D.",
  "published": "2025-07-03T06:33:00.000+03:00",
  "title": "Denuncien que a la regió de Lleida hi ha un box d'Urgències per cada 125.321 persones",
  "text": "SANITAT\nDenuncien que a la regió de Lleida hi ha un box d’Urgències per cada 125.321 persones\nUn estudi de Metges de Catalunya diu que és de les àrees amb menys equipaments sanitaris i no té fibroscopi ni equip de radiodiagnòstic. Per contra, la d’Alt Pirineu i Aran és la més ben dotada\nUn estudi de Metges de Catalunya denuncia que Lleida és de les regions sanitàries amb menys equipaments per població i prova d’això és que, actualment, només disposa de 3 boxs d’Urgències, la qual cosa surt a una mitjana d’un per cada 125.321 habitants, o dit d’una altra manera, 0,008 boxs per cada 10.000 persones. Aquesta és una de les dades que aquest sindicat ha recopilat a l’informe que va presentar ahir elaborat amb xifres oficials del ministeri de Sanitat i la Generalitat, en el qual denuncia “la profunda desigualtat” en la distribució d’equipaments sanitaris pel territori.\nI és que Lleida és la regió amb menys equipaments en almenys 4 de les 8 àrees en les quals se centra l’informe: boxs d’Urgències (0,008 per cada 10.000 habitants); quiròfans (0,346); fibroscopis (0); i, empatat amb les Terres de l’Ebre, equips de radiodiagnòstic, coneguts com a RNM (0). D’altra banda, a tot Ponent només hi ha un mamògraf i un aparell TAC per cada 187.982 persones. Això fa que Lleida sigui, juntament amb la ciutat de Barcelona i l’àrea Metropolitana Nord, una de les regions amb menys equipaments sanitaris per població, que l’informe xifra en un total de 375.964 persones. Només hi ha una categoria en la qual Lleida està per sobre de la mitjana i és en llits d’UCI, amb un per cada 6.482,14 habitants.\nA l’altre extrem hi ha la regió d’Alt Pirineu i Aran que té les millors xifres en equipaments respecte a la seua població de 76.543 persones. Lidera totes les categories en equipaments per cada 10.000 persones tret de llits d’UCI, on guanya Barcelona i la regió de muntanya és la que menys en té amb 0. A la resta, té 24,56 llits per cada 10.000 habitants; 3,65 boxs d’Urgències; 1,306 quiròfans; 0,392 TAC; 0,131 equips RNM; 0,392 mamògrafs; i 0,386 fibroscopis per cada 10.000 persones.\nCanvi d’horaris per la calor\nEl servei d’Oncologia Radioteràpica de l’hospital Arnau de Vilanova ha adaptat per primera vegada aquest estiu els horaris dels tractaments per la calor extrema. D’aquesta manera, no es programaran cites entre les 14.30 i les 16.30 hores per “protegir els pacients oncològics de les hores de màxima temperatura”. El cap del servei, Moisès Mira, va dir que amb el canvi “afavorim un entorn més segur i adaptat a les necessitats dels pacients sense alterar el ritme assistencial”.\nLes llistes d’espera del Pirineu, de les més baixes de Catalunya\nUn altre dels temes que analitza l’informe de Metges de Catalunya és les llistes d’espera per a una colonoscòpia, esofagastroscòpia, TAC, RNM o mamografia, on la regió de l’Alt Pirineu i Aran torna a destacar com les millors de Catalunya. És la que té millor temps d’espera mitjà en quatre de les cinc categories: esofagastroscòpia, amb 35 dies; colonoscòpia, amb 34; RNM, amb 30; mamografia, amb 18; i TAC, amb una espera mitjana de 17 dies. Per la seua part, la regió sanitària de Lleida se situa dins de la mitjana del temps d’espera de Catalunya amb 72 dies per a una esofagastroscòpia; igual que per a una colonoscòpia; 52 per a una RNM; 48 per a un TAC; i 20 per a una mamografia.\nD’altra banda, des de Merges de Catalunya van demanar tant a la Generalitat com al ministeri de Sanitat “revisar el mapa sanitari del país i el pla d’inversions per assegurar que el sistema és equitatiu i accessible”.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Health",
    "Social Issue",
    "Politics"
  ],
  "topics": [
    "Health->health facility",
    "Health->emergency care",
    "Health->public health",
    "Social Issue->social problem",
    "Social Issue->social services",
    "Social Issue->demographics",
    "Politics->healthcare policy",
    "Politics->civil rights",
    "Politics->government policy"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-07-03T07:50:16.392+03:00",
  "updated": "2025-07-03T04:54:27.000+00:00"
}