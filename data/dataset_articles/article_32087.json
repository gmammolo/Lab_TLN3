{
  "thread": {
    "uuid": "5252bb9aadb12aa8a1760c09407487f5d8b481ee",
    "url": "https://www.ilrestodelcarlino.it/pesaro/cronaca/sanita-minardi-e-ruggeri-accusano-f61ccaf8",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Sanità: Minardi e Ruggeri accusano",
    "title_full": "Sanità: Minardi e Ruggeri accusano",
    "published": "2025-07-03T07:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/NzZiYWI1MzgtNmU1YS00/0/sanita-minardi-e-ruggeri-accusano.jpeg",
    "performance_score": 0,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "5252bb9aadb12aa8a1760c09407487f5d8b481ee",
  "url": "https://www.ilrestodelcarlino.it/pesaro/cronaca/sanita-minardi-e-ruggeri-accusano-f61ccaf8",
  "ord_in_thread": 0,
  "author": "Il Resto del Carlino",
  "published": "2025-07-03T07:00:00.000+03:00",
  "title": "Sanità: Minardi e Ruggeri accusano",
  "text": "La sanità fanese al centro del Consiglio regionale: merito di due atti, uno a firma di Renato Claudio Minardi (Pd)...\nLa sanità fanese al centro del Consiglio regionale: merito di due atti, uno a firma di Renato Claudio Minardi (Pd) sulla sospensione del day hospital oncologico nella giornata di sabato, e l’altro da Marta Ruggeri (5 Stelle) sulla mancata previsione di posti letto per la creazione di un centro residenziale per malati di Alzheimer . \"Il servizio di day hospital oncologico nella giornata di sabato va immediatamente ripristinato – tuona Minardi –. La sua chiusura rappresenta un grave errore e segna l’ennesimo ridimensionamento delle prestazioni del Santa Croce di Fano . Questo taglio di personale ridimensiona l’attività e la capacità assistenziale oncologica del Santa Croce e ciò, purtroppo, si ripercuote non solo su Fano, ma anche sui cittadini delle vallate del Cesano e Metauro\".\nAmareggiata anche Ruggeri, che a proposito della autorizzazione di posti letto residenziali in provincia, osserva: \"Saltamartini penalizza Fano per premiare i fedelissimi, ovvero Pesaro e Senigallia, che hanno assorbito quasi il totale dei nuovi posti letto residenziali autorizzati\". Invece Fano, \"nonostante le continue promesse e un’esigenza evidente e documentata\", non ha avuto nulla. \"Solo a Fano – sottolinea – sono mille le persone che convivono con forme di demenza\". Da anni si discute di un progetto per realizzare una struttura residenziale per malati di Alzheimer a Fano, per il quale la Fondazione ha già un progetto e le risorse necessarie. Ma senza posti letto convenzionati dalla Regione, il progetto non può decollare.\n© Riproduzione riservata\nTag dell'articolo\nAlzheimer",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Politics",
    "Social Issue"
  ],
  "topics": [
    "Health->health organisation",
    "Health->government health care",
    "Politics->political process",
    "Politics->government",
    "Politics->healthcare policy",
    "Social Issue->social services",
    "Social Issue->communities"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://x.com/share?url=https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8&text=Sanit%C3%A0%3A%20Minardi%20e%20Ruggeri%20accusano",
    "https://web.whatsapp.com/send?text=Sanit%C3%A0%3A%20Minardi%20e%20Ruggeri%20accusano%20https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8&t=Sanit%C3%A0%3A%20Minardi%20e%20Ruggeri%20accusano",
    "https://x.com/share",
    "https://www.facebook.com/sharer/sharer.php",
    "https://www.web.whatsapp.com/send?text=Sanit%C3%A0%3A%20Minardi%20e%20Ruggeri%20accusano%20https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8",
    "https://web.whatsapp.com/send",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8&t=Sanit%C3%A0%3A%20Minardi%20e%20Ruggeri%20accusano",
    "https://www.x.com/share?url=https%3A%2F%2Fwww.ilrestodelcarlino.it%2Fpesaro%2Fcronaca%2Fsanita-minardi-e-ruggeri-accusano-f61ccaf8&text=Sanit%C3%A0%3A%20Minardi%20e%20Ruggeri%20accusano"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-07-03T07:51:15.398+03:00",
  "updated": "2025-07-03T04:58:05.000+00:00"
}