{
  "thread": {
    "uuid": "3791df0de3bb180eff2db6082ca495ec9b051557",
    "url": "https://www.bergamonews.it/2025/07/03/caldo-record-boom-di-richieste-ai-medici-ne-risentono-pazienti-di-ogni-eta/815485/",
    "site_full": "www.bergamonews.it",
    "site": "bergamonews.it",
    "site_section": "https://www.bergamonews.it/eventi-cosa-fare-bergamo",
    "site_categories": [
      "media"
    ],
    "section_title": "Eventi a Bergamo e Provincia - Cosa Fare",
    "site_title": "BergamoNews - Bergamonews notizie in tempo reale da tutta Bergamo e provincia: cronaca, politica, eventi, sport ...",
    "title": "Caldo record, boom di richieste ai medici: \"Ne risentono pazienti di ogni età\"",
    "title_full": "Caldo record, boom di richieste ai medici: \"Ne risentono pazienti di ogni età\"",
    "published": "2025-07-03T07:03:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bergamonews.it/photogallery_new/images/2025/06/termometro-temperature-caldo-getty-images-802649.jpg",
    "performance_score": 0,
    "domain_rank": 67877,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3791df0de3bb180eff2db6082ca495ec9b051557",
  "url": "https://www.bergamonews.it/2025/07/03/caldo-record-boom-di-richieste-ai-medici-ne-risentono-pazienti-di-ogni-eta/815485/",
  "ord_in_thread": 0,
  "author": "Paolo Ghisleni",
  "published": "2025-07-03T07:03:00.000+03:00",
  "title": "Caldo record, boom di richieste ai medici: \"Ne risentono pazienti di ogni età\"",
  "text": "Bergamo. Le temperature bollenti che stanno caratterizzando queste giornate hanno ripercussioni sulla salute ed è boom di richieste ai medici di base. Negli ultimi giorni, anche in Bergamasca, molti pazienti si sono rivolti al proprio medico per problematiche derivanti dal clima rovente.\nIl caldo eccessivo può avere diverse ripercussioni, che spaziano da disturbi lievi a problemi più gravi. I sintomi che vengono lamentati maggiormente comprendono stanchezza, debolezza, crampi, gonfiore, mal di testa, vertigini e confusione. In casi più seri, il caldo può portare a disidratazione, calo della pressione sanguigna e colpi di calore. Per saperne di più, abbiamo intervistato il dottor Ivan Carrara, segretario generale della Federazione italiana medici di famiglia (Fimmg) – Bergamo.\nIn questi giorni, per effetto del grande caldo, sono aumentate le richieste ai medici di base?\nSi, in questi giorni negli ambulatori dei medici di medicina generale si stanno vedendo diversi pazienti con richieste derivanti dal grande caldo. Fra loro ci sono persone che lavorano all’aperto, per esempio nei cantieri, anche se giovani. Lamentano soprattutto colpi di calore, cali di pressione, mal di testa e in alcuni casi febbre. Gli anziani, specialmente quelli che seguono terapie complesse o assumono determinate tipologie di farmaci come i diuretici, invece, manifestano sintomi derivanti da pressione bassa e disidratazione e necessitano di particolare attenzione.\nPotrebbe fornire qualche consiglio su come comportarsi?\nPer affrontare il grande caldo valgono le classiche raccomandazioni che vengono espresse ogni anno nel periodo estivo, cioè idratarsi in modo corretto, evitare l’esposizione al sole nelle ore più calde e cercare di non effettuare sforzi fisici. Chi deve stare all’esterno per lavoro è esposto in modo importante al sole e in questo caso il consiglio è di idratarsi tantissimo, anche se tante volte non basta.\nChe cosa intende esattamente con “idratarsi correttamente”?\nPer chi non sta seguendo terapie particolari e non è esposto al sole, il consiglio in genere è quello di bere almeno 2 litri d’acqua al giorno. Nei pazienti anziani la situazione cambia a seconda della presenza di patologie come l’insufficienza renale e problemi cardiaci oppure sta assumendo determinati farmaci.\nQuanta acqua consiglia di bere agli anziani?\nL’indicazione è quella di bere almeno un litro d’acqua al giorno. Fra l’altro, quando sono deboli o hanno la pressione basse tendono a bere meno ma anche a mangiare meno e più in generale a introdurre meno liquidi.\nCi spieghi\nIn inverno mangiano maggiormente minestre e verdure, quindi introducono una quota di liquidi superiore, mentre in estate tendono a bere meno, a nutrirsi poco e a volte saltano addirittura i pasti. Tornando ai pazienti più giovani, invece, per chi lavora all’esterno non ci sono limiti all’idratazione consigliata, perché con la sudorazione bisogna reintegrare i liquidi persi e a volte può essere utile assumere integratori salini.\nRicorrere agli integratori di sali minerali serve?\nIntegrare sali minerali ha senso per chi ha una sudorazione abbondante. Sudando molto, infatti, perde minerali e in questi casi può essere utile ricorrere agli integratori. Lo stesso discorso vale per i pazienti che tendono ad avere la pressione bassa. Se una persona non ha problematiche particolari, invece, è sufficiente che si idrati. Inoltre, si raccomanda di consumare frutta e verdura, che contengono i sali minerali di cui abbiamo bisogno.\nPer concludere, le stesse raccomandazioni valgono per i bambini?\nAnche per loro è fondamentale mantenere un’idratazione abbondante, perché sono soggetti alla traspirazione (sudorazione nei bambini, ndr). La raccomandazione è quella di proporre ai piccoli di bere, considerando che se magari giocano fuori casa tendono a idratarsi meno. Analogamente, è utile invitarli a mangiare frutta e verdura, in modo da evitare carenze o problematiche nell’assunzione di sali minerali.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Weather"
  ],
  "topics": [
    "Health->medical condition",
    "Health->public health",
    "Health->health care approach",
    "Weather->weather phenomena"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-07-03T07:53:49.654+03:00",
  "updated": "2025-07-03T04:57:43.000+00:00"
}