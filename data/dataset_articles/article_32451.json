{
  "thread": {
    "uuid": "c0268d913569883a198b2383604ac983f54849cc",
    "url": "https://www.bresciaoggi.it/territorio-bresciano/brescia/i-lavoratori-al-caldo-giusto-fermarsi-ma-a-luglio-e-tardi-per-dare-regole-e-provvedimenti-1.12727733",
    "site_full": "www.bresciaoggi.it",
    "site": "bresciaoggi.it",
    "site_section": "https://www.bresciaoggi.it/territorio-bresciano/brescia",
    "site_categories": [
      "media",
      "world_soccer",
      "sports"
    ],
    "section_title": "Brescia | Territori | Bresciaoggi",
    "site_title": "News e Notizie di Brescia | Bresciaoggi",
    "title": "I lavoratori al caldo: «Giusto fermarsi. Ma a luglio è tardi per dare regole e provvedimenti» | Bresciaoggi",
    "title_full": "I lavoratori al caldo: «Giusto fermarsi. Ma a luglio è tardi per dare regole e provvedimenti» | Bresciaoggi",
    "published": "2025-07-02T22:22:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://gfx.bresciaoggi.it/image/contentid/policy:1.12727744:1751484147/image.jpg?f=16x9&amp;h=450&amp;w=800&amp;$p$f$h$w=7061f55",
    "performance_score": 0,
    "domain_rank": 85432,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c0268d913569883a198b2383604ac983f54849cc",
  "url": "https://www.bresciaoggi.it/territorio-bresciano/brescia/i-lavoratori-al-caldo-giusto-fermarsi-ma-a-luglio-e-tardi-per-dare-regole-e-provvedimenti-1.12727733",
  "ord_in_thread": 0,
  "author": "Società Editrice Athesis S.p.A.",
  "published": "2025-07-02T22:22:00.000+03:00",
  "title": "I lavoratori al caldo: «Giusto fermarsi. Ma a luglio è tardi per dare regole e provvedimenti» | Bresciaoggi",
  "text": "Sono le 9 di mattina ma il termometro segna già 30 gradi. Sotto il sole, gli operai dei numerosi cantieri della città lavorano a pieno ritmo già dalle prime ore di luce. Per alcuni di loro il turno è iniziato alle 5, per altri alle 6: la certezza è che nel rispetto dell’ordinanza regionale in vigore da ieri, 2 luglio, per tutti coloro che svolgono attività all’aperto nel settore edile, agricolo e florovivaistico è previsto uno stop dalle 12.30 alle 16.\n«A mezzogiorno noi ci fermiamo – dichiara Antonio Migliorati, responsabile dell’importante cantiere edile di via Sostegno -. Sicurezza e salute prima di tutto, anche se alcune lavorazioni devono essere per forza rinviate dopo la fine di questa ondata di calore, facendo slittare alcune operazioni».\n«L’ordinanza è giusta e puntuale – sostiene Ivan, che lavora sul metanodotto in via Tempini -. Nelle ore centrali la situazione diventa insostenibile. Gli ultimi giorni sono stati davvero caldi, per ritrovare una fine di giugno così rovente bisogna tornare indietro di anni».\nIn via Milano\nLungo via Milano ci sono diversi cantieri e di conseguenza diversi punti di vista sul tema. Tutti sostengono in ogni caso l’importanza assoluta di fermarsi durante le ore più calde. Ma se per il 50enne Luca Romele l’ordinanza è «un’iniziativa da lodare, che dimostra attenzione nei confronti del nostro duro lavoro», a Fabio Gerardini lascia qualche perplessità: «Non è una regola sbagliata – sostiene – ma fermarsi così presto può anche essere problematico, soprattutto per chi come noi opera sui sottoservizi. Non dico che non bisogna intervenire, ma chi fa questo lavoro sa che deve affrontare anche qualche situazione difficile, con il caldo e con il freddo».\nL’operaio prosegue: «Bisogna invece pensare di tutelare le fragilità, e magari evitare che le persone oltre i 60 anni siano costrette a svolgere un’attività usurante come questa anziché andare in pensione». Dall’interno della cabina dell’escavatore che sta operando all’incrocio tra via Milano e via Camozzi, il capocantiere Luca Peli sostiene: «L’ordinanza è giustissima, ma doveva arrivare lunedì scorso. Anzi, direi già l’anno passato».\nTra i cantieri\nGirando per i cantieri della città si ascolta frequentemente l’opinione che l’ordinanza regionale sia ineccepibile ma emanata con un po’ in ritardo. «Questa tipologia di ordinanza doveva essere prevista e non adottata in corsa – dichiara Francesco Ricco, direttore tecnico del cantiere edile di via Lucio Fiorentini a Sanpolino -. Visto che fa sempre più caldo, si pensi ad un protocollo nazionale che regoli la materia».\nDalle parole del direttore tecnico emerge come per la sua realtà le indicazioni dell’ordinanza siano la normalità. «In un contesto in cui si presta attenzione ai lavoratori, io investirei di più in prevenzione – afferma Ricco -. All’interno di cantieri molto grandi bisognerebbe avere fisso un defibrillatore. Perché purtroppo il malore può sempre capitare, anche se sei previdente».\nPer gli operai la giornata si conclude con il consulto di Worklimate, il sito che con le sue previsioni di rischio regola l’entrata in vigore delle disposizioni: ma per loro una tregua dal caldo torrido pare ancora lontana. «L’ordinanza va bene, ma speriamo che la settimana prossima si abbassino le temperature – si augura Luca Peli -. se si scende a 27-28 gradi, si torna un attimo a respirare mentre si lavora».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Social Issue",
    "Economy, Business and Finance",
    "Health"
  ],
  "topics": [
    "Social Issue->social condition",
    "Economy, Business and Finance->business governance",
    "Economy, Business and Finance->human resources",
    "Economy, Business and Finance->construction and property",
    "Health->public health",
    "Health->health organisation"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [
      {
        "name": "Antonio Migliorati",
        "sentiment": "none"
      }
    ],
    "locations": [
      {
        "name": "via Sostegno",
        "sentiment": "none"
      },
      {
        "name": "via Tempini",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null
  },
  "rating": null,
  "crawled": "2025-07-03T08:26:43.753+03:00",
  "updated": "2025-07-03T05:30:09.000+00:00"
}