{
  "thread": {
    "uuid": "c671d968339553768ab70c933f02a9eb551e2c12",
    "url": "https://www.ilmattino.it/avellino/avellino_pericolo_amianto_esplode_protesta_via_augusto_nicolodi_ultime_notizie-8933653.html",
    "site_full": "www.ilmattino.it",
    "site": "ilmattino.it",
    "site_section": "https://www.ilmattino.it",
    "site_categories": [
      "power_and_motorcycles",
      "sports",
      "top_news_it",
      "top_news"
    ],
    "section_title": "Il Mattino ",
    "site_title": "Il Mattino",
    "title": "Avellino, pericolo amianto ed esplode la protesta: «Rischiamo la vita»",
    "title_full": "Avellino, pericolo amianto ed esplode la protesta: «Rischiamo la vita»",
    "published": "2025-07-03T07:10:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/07/02/8933653_02203347_onecms_1k8zstlywtxvoo99odu.jpg",
    "performance_score": 0,
    "domain_rank": 15509,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 6
      },
      "vk": {
        "shares": 0
      }
    }
  },
  "uuid": "c671d968339553768ab70c933f02a9eb551e2c12",
  "url": "https://www.ilmattino.it/avellino/avellino_pericolo_amianto_esplode_protesta_via_augusto_nicolodi_ultime_notizie-8933653.html",
  "ord_in_thread": 0,
  "author": "Selene Fioretti",
  "published": "2025-07-03T07:10:00.000+03:00",
  "title": "Avellino, pericolo amianto ed esplode la protesta: «Rischiamo la vita»",
  "text": "A ridosso del centro città, via Augusto Nicolodi è l’emblema di un caso che, da anomalia, ad Avellino è diventato prassi: la convivenza con l’amianto. Quello, vale a dire, di cui è composta la copertura dei prefabbricati del post-terremoto. Quasi trent’anni dopo la legge che ne ha certificato la natura cancerogena (era il ‘92), nel capoluogo irpino le fibre di asbesto ancora ricoprono la maggior parte delle abitazioni destinate all’edilizia residenziale pubblica. E resta nonostante relazioni Asl sul pericolo, una specifica mozione approvata dal consiglio comunale e i fondi regionali a disposizione per la bonifica.\nCosì a rilanciare l’allarme, da troppi anni inascoltato, sono ancora una volta i residenti, che giorno dopo giorno temono per la propria salute. Da via Nicolodi, in particolare, dove di plessi dal tetto in amianto ce ne sono sette, per un totale di circa cento alloggi. «Negli anni ci sono state morti sospette, dovute a patologie respiratorie. Le istituzioni dovrebbero avviare delle indagini per accertare se siano collegate alla materia di cui sono fatti i tetti». Così Nino Magliaro, tra i primi a trasferirsi nel quartiere, circa quarant’anni fa, e di cui rappresenta la memoria storica. Una preoccupazione, d’altronde, che si basa su motivazioni da tempo certificate direttamente dall’Azienda sanitaria locale.\nFrancesca è stata ritrovata a Giugliano, la 20enne era scomparsa 12 giorni fa\nGià nel ‘96, cioè, il Dipartimento di Prevenzione di via degli Imbimbo aveva redatto una relazione sulla pericolosità rappresentata dalle componenti in eternit con cui sono state ricoperte le palazzine erp avellinesi. Non soltanto quelle di via Nicolodi, dunque, venivano certificate dall’Asl, di fatto, come bombe ecologiche. L’elenco annovera i prefabbricati di via Morelli e Silvati, Quattrograna, sia Est che Ovest, e il prolungamento di via Capozzi.\nTant’è che, come si legge ancora oggi, l’Asl sollecitava l’amministrazione comunale «a predisporre opportuni interventi tecnici tesi all’inertizzazione dei materiali». In attesa del completamento della sostituzione edilizia, quindi, l’ente sanitario evidenziava la necessità di imbrigliare le fibre, per evitarne la dispersione nell'ambiente. Un’operazione, però, che in città non ha mai visto l’ultimazione. Da tale consapevolezza era partito, nell’ottobre del 2021, l’allora consigliere comunale Ferdinando Picariello (M5s). Porta la sua firma, infatti, la mozione presentata e approvata all’unanimità dall’assise. Sei anni fa, con la giunta a guida Gianluca Festa, veniva quindi dato il pieno consenso per «la rimozione dell’amianto dagli alloggi di edilizia residenziale pubblica».\nVa in fiamme una mietitrebbia, bruciati tre ettari di campi\nE messo nero su bianco, con l’ok dell’aula, che «esistono ancora diversi prefabbricati la cui bonifica non è stata avviata» e che «molte famiglie sono giornalmente a contatto con le fibre di asbesto». Quindi l’impegno, sottoscritto da sindaco e giunta, «ad attivarsi per produrre istanza alla Regione Campania, per accedere agli specifici finanziamenti». Ma, tornando al presente, l’impegno è rimasto lettera morta. Pure a via Nicolodi, né bonifiche né operazioni di contenimento, mentre continua a mancare pure la manutenzione, con ferri e travi che diventano a vista.\nOggi, da ex consigliere comunale, Picariello rilancia la sua battaglia e sul caso specifico dei prefabbricati pesanti di via Nicolodi commenta: «È un ritardo inaccettabile, si parla della salute dei cittadini. Eppure - rimarca il paradosso - la mozione era stata accolta con favore da tutte le forze politiche. Si tratta di interventi che possono essere effettuati usufruendo di fondi appositi che la Regione ha già stanziato».Quanto alle morti: «Sta alle autorità sanitarie accertare il nesso di causalità, ma quello che denunciano i residenti è un campanello d'allarme che non può continuare a essere sottovalutato».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Social Issue",
    "Health"
  ],
  "topics": [
    "Social Issue->discrimination",
    "Social Issue->social services",
    "Social Issue->social problem",
    "Health->poisoning",
    "Health->health organisation",
    "Health->public health"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": [
      {
        "name": "eni",
        "sentiment": "none",
        "tickers": [
          {
            "ticker": "E",
            "exchange": "NYSE"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null
  },
  "rating": null,
  "crawled": "2025-07-03T09:09:23.250+03:00",
  "updated": "2025-07-04T07:06:06.000+00:00"
}