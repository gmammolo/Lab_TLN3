{
  "thread": {
    "uuid": "dc9d27533e2b000be680e8abdbc4f7c01af478bc",
    "url": "https://www.milanotoday.it/cronaca/uomo-cade-canale-ossona-ricerche.html",
    "site_full": "www.milanotoday.it",
    "site": "milanotoday.it",
    "site_section": "https://www.milanotoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "MilanoToday",
    "site_title": "MilanoToday - cronaca e notizie da Milano",
    "title": "Finisce nel canale e non riemerge, disperso un uomo: sull'argine trovata la sua bici",
    "title_full": "Finisce nel canale e non riemerge, disperso un uomo: sull'argine trovata la sua bici",
    "published": "2025-07-17T07:12:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.milanotoday.it/~media/horizontal-hi/13339969420815/pompieri-saf-3.jpg",
    "performance_score": 5,
    "domain_rank": 34656,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 65,
        "comments": 34,
        "shares": 1
      },
      "vk": {
        "shares": 0
      }
    }
  },
  "uuid": "dc9d27533e2b000be680e8abdbc4f7c01af478bc",
  "url": "https://www.milanotoday.it/cronaca/uomo-cade-canale-ossona-ricerche.html",
  "ord_in_thread": 0,
  "author": "Redazione",
  "published": "2025-07-17T07:12:00.000+03:00",
  "title": "Finisce nel canale e non riemerge, disperso un uomo: sull'argine trovata la sua bici",
  "text": "/ Ossona\nFinisce nel canale e non riemerge, disperso un uomo: sull'argine trovata la sua bici\nSi tratta di un uomo senza fissa dimora conosciuto da tutti in paese\nSarebbe stato avvistato per l'ultima volta a Ossona, piccolo Comune a ovest di Milano, nei pressi del canale dove era abituato a lavarsi. Poi di lui si sono perse le tracce. Attivata nel pomeriggio di mercoledì 16 luglio la macchina dei soccorsi e delle ricerche per ritrovare un 56enne senza fissa dimora, conosciuto dai residenti. L'ipotesi è che possa essere caduto in un canale senza più riemergere.\nLe ricerche\nL'allarme è scattato intorno alle 16.30. Le ricerche sono partite sin da subito dalla zona del sottopasso Tav, proprio lì dove qualche giorno fa alcuni vandali hanno sparato una rotoballa facendo straripare il corso d'acqua, e dove sono stati trovati gli effetti personali del disperso tra cui la sua bicicletta. Il disperso è un uomo senza fissa dimora, cittadino salvadoregno, che in paese conoscono tutti. Sul posto sono intervenuti i vigili del fuoco con l'elicottero che ha iniziato sorvolando l'area e le squadre di terra che hanno perlustrato gli argini del canale. Le ricerche si sono estese anche a Santo Stefano Ticino, Marcallo con Casone, Magenta e Corbetta, seguendo il canale.\nLa macchina dei soccorsi\nQuesta mattina dovrebbe essere chiuso il canale. L'acqua verrà fatta defluire per permettere ai tecnici di controllare le aree più profonde del letto del corso. Sul luogo delle ricerche sono giunti anche i carabinieri di Abbiategrasso e Corbetta con gli agenti della polizia locale e il personale del consorzio del canale Villoresi. In serata, ieri, sono intervenuti i vigili del fuoco del nucleo Saf e alcuni sommozzatori si sono immersi nelle acque. Ma, per ora, non c'è traccia del 56enne.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Human Interest",
    "Social Issue"
  ],
  "topics": [
    "Crime, Law and Justice->investigation (criminal)",
    "Human Interest->human mishap",
    "Social Issue->social condition",
    "Social Issue->communities",
    "Social Issue->death and dying"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [
      {
        "name": "Ossona",
        "sentiment": "none"
      },
      {
        "name": "Milano",
        "sentiment": "none"
      }
    ],
    "organizations": [
      {
        "name": "vigili del fuoco",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T07:45:33.267+03:00",
  "updated": "2025-07-18T05:08:31.000+00:00"
}