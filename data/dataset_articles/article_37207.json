{
  "thread": {
    "uuid": "13aca060d30e51f536022cb672acce8d449478c5",
    "url": "https://www.tv9hindi.com/india/congress-leader-rahul-gandhi-attack-assam-cm-himanta-sarma-why-both-leader-dont-like-each-other-3393681.html",
    "site_full": "www.tv9hindi.com",
    "site": "tv9hindi.com",
    "site_section": "https://www.tv9hindi.com/state/delhi-ncr",
    "site_categories": [
      "uncategorized"
    ],
    "section_title": "Delhi NCR News in Hindi: दिल्ली NCR हिंदी न्यूज़, दिल्ली NCR की ताजा ख़बरें, फोटो और वीडियो | TV9 Bharatvarsh",
    "site_title": "Hindi News: हिंदी न्यूज़, Latest Hindi News, Today Hindi News, Breaking News in Hindi, हिंदी समाचार | TV9 Bharatvarsh",
    "title": "डॉगी से शुरू हुई लड़ाई जेल तक आई... राहुल गांधी और हिमंत के बीच क्यों है 36 का आंकड़ा?",
    "title_full": "डॉगी से शुरू हुई लड़ाई जेल तक आई... राहुल गांधी और हिमंत के बीच क्यों है 36 का आंकड़ा?",
    "published": "2025-07-17T07:36:00.000+03:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://images.tv9hindi.com/wp-content/uploads/2025/07/whatsapp-image-2025-07-17-at-10.04.53.jpeg",
    "performance_score": 0,
    "domain_rank": 54049,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "13aca060d30e51f536022cb672acce8d449478c5",
  "url": "https://www.tv9hindi.com/india/congress-leader-rahul-gandhi-attack-assam-cm-himanta-sarma-why-both-leader-dont-like-each-other-3393681.html",
  "ord_in_thread": 0,
  "author": "TV9 Bharatvarsh",
  "published": "2025-07-17T07:36:00.000+03:00",
  "title": "डॉगी से शुरू हुई लड़ाई जेल तक आई... राहुल गांधी और हिमंत के बीच क्यों है 36 का आंकड़ा?",
  "text": "डॉगी से शुरू हुई लड़ाई जेल तक आई… राहुल गांधी और हिमंत के बीच क्यों है 36 का आंकड़ा?\nहिमंत सरमा कभी असम में कांग्रेस के दिग्गज चेहरा हुआ करते थे. तरुण गोगोई के बाद वह खुद को असम में कांग्रेस का अगला मुख्यमंत्री देखते थे. लेकिन राहुल गांधी की सोच अलग थी. वह तरुण गोगोई के बेटे गौरव गोगोई को पसंद करते थे. हिमंत को ये रास नहीं आता था. नतीजा ये हुआ कि हिमंत ने 2015 में कांग्रेस छोड़कर बीजेपी से जुड़ने का ऐलान कर दिया.\nलोकसभा में विपक्ष के नेता और कांग्रेस सांसद राहुल गांधी असम के मुख्यमंत्री हिमंत बिस्वा सरमा को जेल भेजना चाहते हैं. उन्होंने बुधवार को असम की धरती से ये बात कही. राहुल ने कहा कि उनकी पार्टी सत्ता में आई तो हिमंत को जेल भेजेगी. हिमंत ने भी राहुल के बयान पर पलटवार करने में देरी नहीं की. उन्होंने कहा कि राहुल सिर्फ इतना कहने के लिए असम आए, लेकिन राहुल ये भूल गए कि वो खुद कई आपराधिक मामलों में जमानत पर हैं. राहुल और हिमंत के बीच ये जुबानी जंग नई नहीं है. ये 10 साल से चली आ रही है. हिमंत जब कांग्रेस में थे तब वहां उनको अपना भविष्य नहीं दिखता था. नतीजा ये हुआ कि हिमंत बीजेपी में आ गए और बेहद कम समय में सत्ता के शिखर तक पहुंच गए.\nअब सवाल उठता है राहुल और हिमंत जो एक समय कंधे से कंधा मिलाकर चला करते थे वो आखिर एक दूसरे के खिलाफ कैसे हो गए. दोनों के बीच 36 का आंकड़ा क्यों है?\nकहानी शुरू होती है 2015-2016 से. 2016 के असम विधानसभा चुनाव में कांग्रेस की हार होती है. इसके एक साल पहले 2015 में हिमंत भारतीय जनता पार्टी (बीजेपी) से जुड़ते हैं. हिमंत असम के पूर्व मुख्यमंत्री तरुण गोगोई के बेटे गौरव गोगोई को प्राथमिकता दिए जाने से नाराज थे. हिमंत कभी तरुण गोगोई के सबसे भरोसेमंद लेफ्टीनेंट थे. लेकिन गौरव का ऊपर पहुंचना हिमंत को रास नहीं आता था. हिमंत असम कांग्रेस में खुद को नंबर 2 पर देखते थे. लेकिन तब के कांग्रेस उपाध्यक्ष राहुल गांधी की नजर गौरव गोगोई पर रहती थी. नाराज हिमंत ने कांग्रेस छोड़ने की सोच ली.\nजो हिमंत कांग्रेस में साइडलाइन हो रहे थे वो हिमंत असम में बीजेपी को सत्ता के शिखर तक पहुंचाए. उनके दम पर 2016 में असम जीत के बाद नॉर्थ ईस्ट के अन्य शहरों में भी बीजेपी का रास्ता खुला. यही नहीं जब भी इस क्षेत्र में बीजेपी सरकार को परेशानी का सामना करना पड़ा है, सरमा आग बुझाने के लिए वहां मौजूद रहे. हिमंत का कद बीजेपी में बढ़ता गया और 2021 में उन्हें रिटर्न गिफ्ट मिला.\nउस साल हुए विधानसभा चुनाव में जीत का इनाम उन्हें सीएम की कुर्सी के रूप में मिला. हिमंत ही नहीं, किसी भी राजनेता का सपना सत्ता के शिखर तक पहुंचने का होता है. हिमंत को अपने साथ कांग्रेस में यही होता नहीं दिख रहा था.\nडॉगी को लेकर किया था राहुल पर हमला\nराहुल हिमंत को तवज्जो नहीं देते थे और यही बात हिमंत को अच्छी नहीं लगती थी. उन्होंने 2016 में एक इंटरव्यू दिया था, जिसमें उन्होंने कांग्रेस की हार की वजह गिनाई थी. हिमंत ने कहा कि कांग्रेस को यह स्वीकार करना होगा कि जब तक राहुल गांधी खुद को नहीं बदलते, एक प्रमुख विपक्षी दल के रूप में भी उसका कोई भविष्य नहीं है. हिमंत ने कहा, राहुल बहुत घमंडी हैं… जब आप उनसे मिलने जाते हैं, तो यह एक नौकर-मालिक वाला रिश्ता होता है जो घिनौना है. उन्होंने तंज कसते हुए कहा था कि या तो उन्हें बदलना होगा, या कांग्रेस को उन्हें बदलना होगा.\nहिमंत बीजेपी से जुड़ने से पहले राहुल के साथ एक बैठक का भी जिक्र किया था. उस समय कांग्रेस में रहे हिमंत, पार्टी नेताओं सीपी जोशी, तरुण गोगोई और तत्कालीन असम प्रदेश अध्यक्ष अंजन दत्ता के साथ पार्टी के कुछ महत्वपूर्ण मुद्दों पर चर्चा करने के लिए राहुल गांधी के आवास पर गए थे. उस समय कांग्रेस की असम इकाई आंतरिक कलह से गुजर रही थी. हिमंत ने इस घटना के बारे में बताया था. उन्होंने कहा कि राहुल गांधी का पालतू कुत्ता Pidi इस बैठक के दौरान आया और मेहमानों को परोसी गई प्लेट से बिस्किट और चाय ले गया. यह देखकर मैं हैरान रह गया.\nसरमा ने कहा, राहुल ने बिस्किट की प्लेट बदलने के लिए नहीं कहा और मुझे इस अवसर के लिए बहुत-बहुत धन्यवाद कहने पर मजबूर कर दिया. यह कांग्रेस नेता राहुल गांधी और हिमंत बिस्वा सरमा के बीच जुबानी जंग की शुरुआत थी.\nPidi पर जारी रही जंग\n2017 में एक सवाल के जवाब में तत्कालीन कांग्रेस उपाध्यक्ष राहुल गांधी ने कहा था कि यह Pidi है जो उनकी ओर से ट्वीट करता है. हिमंत ने राहुल के इस पोस्ट पर रिएक्ट किया. उन्होंने कहा कि Pidi को मुझसे बेहतर कौन जानता है. फिर भी, याद है आप उन्हें बिस्किट खिलाने में व्यस्त थे, जबकि हम असम के जरूरी मुद्दों पर चर्चा करना चाहते थे. इसके बाद 2022 में भी हिमंत ने Pidi को लेकर राहुल पर हमला बोला.\nहिमंत ने एक्स पर लिखा, राहुल गांधी, जो लोग असम के नेताओं की मौजूदगी में कुत्तों को बिस्किट खिलाना पसंद करते हैं और फिर उन्हें (बैठक में मौजूद नेता) वही बिस्किट देते हैं, ऐसे लोग राजनीतिक शालीनता के बारे में बात करने वाले आखिरी होने चाहिए.\nडॉगी के बाद जुबानी जंग में परिवार की एंट्री\nराहुल गांधी की भारत जोड़ो न्याय यात्रा जनवरी 2024 में असम पहुंची थी. इस दौरान राहुल गांधी के निशाने पर हिमंत का परिवार आया. राहुल ने आरोप लगाया कि सरमा का पूरा परिवार, उनके बच्चों और पत्नी समेत, भ्रष्टाचार में लिप्त हैं. बता दें कि हिमंत के दो बच्चे हैं. असम में एक सभा को संबोधित करते हुए राहुल गांधी ने कहा, भारत का सबसे भ्रष्ट मुख्यमंत्री असम का मुख्यमंत्री है. उनके परिवार का हर सदस्य, चाहे वह बच्चे हों, पत्नी हो या वह स्वयं, भ्रष्टाचार में लिप्त है.\nराहुल गांधी ने बाद में फिर एक सभा में दोहराया, पूरा देश और असम जानता है कि आपके मुख्यमंत्री (हिमंत बिस्वा सरमा) और उनका पूरा परिवार सबसे भ्रष्ट लोग हैं. हिमंत ने कई आरोपों का सामना किया है, लेकिन राहुल गांधी द्वारा उनके परिवार, विशेषकर उनके बच्चों पर किए गए हमले से वे क्रोधित हो गए. हिमंत ने राहुल गांधी को जवाब दिया. हिमंत ने कहा, पहले राहुल गांधी मुझसे डरते थे, लेकिन अब वह मेरे बच्चों से भी डरने लगे हैं.\nराहुल-हिमंत टकराव 23 जनवरी, 2024 को चरम पर पहुंच गया, जब हिमंत बिस्वा सरमा ने असम के डीजीपी को राहुल के खिलाफ FIR दर्ज करने का निर्देश दिया. राहुल पर न्याय यात्रा के दौरान भीड़ को बैरिकेड तोड़ने के लिए उकसाने पर आरोप था.\nहिमंत बिस्वा सरमा और पूर्व कांग्रेस अध्यक्ष राहुल गांधी के बीच संबंध लगातार बिगड़ते ही गए हैं और लगता नहीं कि ये जल्द ठीक होगा. जिस तरह से राहुल ने अब जेल भेजने की बात कही है उससे हिमंत को और हमलावर होने का मौका मिला है. आने वाले दिनों में हिमंत-राहुल के बीच जुबानी जंग और तेज होती है, तो इसमें हैरानी नहीं होगी.",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "negative",
  "categories": [
    "Politics",
    "Social Issue",
    "Human Interest"
  ],
  "topics": [
    "Politics->political candidates",
    "Social Issue->discrimination",
    "Social Issue->social condition",
    "Human Interest->human mishap"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T07:46:02.599+03:00",
  "updated": "2025-07-17T04:49:44.000+00:00"
}