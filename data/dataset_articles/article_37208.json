{
  "thread": {
    "uuid": "a233469d10cdc05786eb80b9342d0bcf9e0731e4",
    "url": "https://www.tv9hindi.com/india/kailash-mansarovar-yatra-travelogue-part-8-trace-of-the-foreign-return-from-its-own-kailash-3393692.html",
    "site_full": "www.tv9hindi.com",
    "site": "tv9hindi.com",
    "site_section": "https://www.tv9hindi.com/state/delhi-ncr",
    "site_categories": [
      "uncategorized"
    ],
    "section_title": "Delhi NCR News in Hindi: दिल्ली NCR हिंदी न्यूज़, दिल्ली NCR की ताजा ख़बरें, फोटो और वीडियो | TV9 Bharatvarsh",
    "site_title": "Hindi News: हिंदी न्यूज़, Latest Hindi News, Today Hindi News, Breaking News in Hindi, हिंदी समाचार | TV9 Bharatvarsh",
    "title": "कैलास यात्रा- पार्ट 9: अपने ही कैलास से विदेशी बनकर लौटने का त्रास",
    "title_full": "कैलास यात्रा- पार्ट 9: अपने ही कैलास से विदेशी बनकर लौटने का त्रास",
    "published": "2025-07-17T07:41:00.000+03:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://images.tv9hindi.com/wp-content/uploads/2025/07/kailash-mansarovar-yatra-10.jpeg",
    "performance_score": 0,
    "domain_rank": 54049,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a233469d10cdc05786eb80b9342d0bcf9e0731e4",
  "url": "https://www.tv9hindi.com/india/kailash-mansarovar-yatra-travelogue-part-8-trace-of-the-foreign-return-from-its-own-kailash-3393692.html",
  "ord_in_thread": 0,
  "author": "TV9 Bharatvarsh",
  "published": "2025-07-17T07:41:00.000+03:00",
  "title": "कैलास यात्रा- पार्ट 9: अपने ही कैलास से विदेशी बनकर लौटने का त्रास",
  "text": "कैलास यात्रा- पार्ट 9: अपने ही कैलास से विदेशी बनकर लौटने का त्रास\nमन ज्ञान के परे भाग रहा था. सीमाओं में बंटी भूमि हमसे छूटी जा रही थी. हम अपने ही देव की धरा को अब अपना नहीं कह सकते. श्रद्धालु बनकर आए थे, परदेसी बनकर लौटने के लिए विवश थे. हमारा कैलास हमसे छूटा जा रहा था.\nतिब्बत के सवाल पर हमारे देश ने न जाने किस मजबूरी में भयंकर गलती की. बाद में इसे ही हिमालयन ब्लंडर कहा गया. जो मुहावरा बन गया. अब लाख चाहकर भी उसे सुधारा नहीं जा सकता. तिब्बत पहले भारत और चीन के बीच एक प्राकृतिक दीवार था, बफर जोन. अब तिब्बत का अस्तित्व मिट जाने के बाद चीन हमारे सिर पर खड़ा मिलता है.\nउत्तराखंड के चमोली से लेकर अरुणाचल के तवांग तक उसकी सड़कें भारतीय सीमा को छूती हैं. इस सरहद पर हर रोज हम चीनी घुसपैठ की खबरें पढ़ते हैं. हर साल पांच सौ से ज्यादा घटनाएं भारतीय सीमा में चीनी घुसपैठ और उत्पात की होती हैं. लॉक डाऊन के दौरान चीन सैनिक लद्दाख की पैग्यांग घाटी में घुस गए थे. सीमा पर दोनों ओर जबरदस्त जमाव रहता है.\nजो बोया उसे ही काट रहे हैं\nहमने जो बोया उसे ही काट रहे हैं. यह गलती क्यों हुई? इस सवाल का जवाब किसी के पास नहीं है. जब जवाहरलाल नेहरू ने सन् 1935 में तिब्बत को स्वतंत्र देश कहा तो फिर चीनी हमले के बाद उनका रवैया क्यों बदला? हमले के बाद नेहरू ने भी वही कहा, जो माओत्से तुंग का दावा था. दोनों ने तिब्बत को चीन का आंतरिक मामला कहा. हम हिंदी-चीनी भाई-भाई का राग अलाप रहे थे और चीन धोखे से हम पर हमले की तैयारी कर रहा था. हमला किया भी. हम हारे.\nनत्थी वीजा पर यात्रा हुई जारी\nवर्ष 1962 में चीनी हमले का असर मानसरोवर यात्रा पर पड़ा. चीन ने यात्रा पर रोक लगा दी. हम अपने कैलास से वंचित हुए. 1977 में जब जनता पार्टी की सरकार बनी तो उसके विदेश मंत्री अटल बिहारी वाजपेयी ने कैलास मानसरोवर यात्रा खोलने के लिए चीन सरकार से कई दौर की बात की. सरकार चली गई, पर डॉ सुब्रह्मण्यम स्वामी इस कोशिश में लगे रहे.\nउनकी अथक कोशिशों के बाद तब के वाइस प्रीमियर देंग शियाओ पेंग की सरकार ने यात्रा के लिए विशेष परमिट जारी करने की इजाजत दी. बीस यात्रियों का पहला जत्था डॉ सुब्रह्मण्यम स्वामी के नेतृत्व में ही कैलास गया. उसमें हरीश रावत भी थे. तब से यह यात्रा जारी है, पर एक खास परमिट पर, जिसे नत्थी वीजा कहते हैं.\nभारत और तिब्बतियों के रिश्ते\nआज भी भारत से आए लोगों के प्रति तिब्बतियों में सहज आत्मीयता होती है, उम्मीद भी. तकलाकोट में हम अपने तिब्बती ड्राइवर दोरजी से चीनी उत्पीड़न की कथा सुनने की कोशिश कर रहे थे. वे कुछ-कुछ बता भी रहे थे. बातचीत में उन्हें पता चला कि मैं बनारस का हूं. रिनपोछेजी को जानता हूं. उनसे मिला हूं. दोरजी का व्यवहार एकदम बदल गया. वह मेरे हाथ चूमने लगे. उनकी आंखों में झर-झर आंसू थे. ढलती शाम के एकांत में दूर ले जाकर वह मुझसे सारनाथ और रिनपोछे के बारे में पूछने लगे. तिब्बती हारारकी में रिनपोछे दलाईलामा के बाद आते हैं. तब रिनपोछे जी तिब्बत की निर्वासित सरकार के प्रधान मंत्री थे.\nजब मैंने उन्हें बताया कि मैं दलाई लामा से भी मिला हूं, तो वह चमत्कृत हो एकदम मुझे देखने लगे. यकायक मेरे सामने साष्टांग लेट गए. मैं सकते में था. तिब्बत की इस पीढ़ी ने दलाई लामा को नहीं देखा है, केवल सुना और पढ़ा है. दलाई लामा उनके लिए किंवदंती हैं. दलाई लामा उनके देवता हैं. वह शायद मुझमें देवदूत देखने लगे.\nकुछ ही दूर पर चीनी सैनिक खड़े थे. यहां दलाई लामा की बात करना, फोटो रखना बगावत समझा जाता है और सजा का प्रावधान है. मैं भयभीत हुआ. अजीब मुसीबत गले पड़ी. मैंने उसे उठाया, गले से लगाया, समझाया; पर लगातार इस बात का ध्यान रख रहा था कि उस सैनिक को कुछ समझ में न आए. मैंने दोरजी को समझाया, “रिनपोछे जी बचपन से हमें जानते हैं. वे मेरे घर आते रहे हैं. मेरे पिता के अनन्य मित्रों में हैं. वे मेरी शादी की बारात में गए थे. हम आने से पहले उनसे बात करके आए हैं, जाकर फिर बात करेंगे.\nदोरजी भावुक हो चले. वे समझ के पार चले गए थे. मुझे वहीं खड़ा कर कहीं गुम हो गए. मैं गाड़ी के पास चीनी सैनिकों पर नजर रखे खड़ा था. तब तक कुछ सैनिक और आ गए थे. थोड़ी ही देर में उस निर्जन स्थान में न जाने कहां से 20-25 लामा एक साथ और प्रकट हो गए. कोई मेरा हाथ चूम रहा था, कोई माथा. कोई मुझसे अपनी माला स्पर्श करा रहा था. कोई खुद स्पर्श कर भाव-विभोर हो रहा था. मेरे लिए यह अजीब उलझन भरी स्थिति थी.\nदलाई लामा के प्रति समर्पण\nमैं आया था यहां दर्शनार्थी बनकर और वे मेरे ही दर्शन कर कृतकृत्य हो रहे हैं. उनकी आस्था देख मेरी बेचैनी और बढ़ रही थी. मेरी मनःस्थिति गाइड फिल्म के देवानंद की तरह हो रही थी. जो था नहीं वह समझ लिया गया था. दलाई लामा और रिनपोछे सहित अपने शीर्ष धार्मिक नेताओं के प्रति ऐसा समर्पण देख मुझे लगा, अब मैं यहां से खिसक लूं, वरना भावुकता में लामा कुछ भी कर सकते हैं. कहीं चीनी सैनिक मुझे भेदिया या घुसपैठिया न समझ लें, जिस पर लामा बिरादरी लट्टू है. घबराहट में लंबे-लंबे डग भरता मैं रेस्ट हाउस में लौट आया. लेकिन अपने नेताओं के लिए उनकी यह आस्था मुझे रास्ते भर झकझोरती रही.\nमौजूदा दलाई लामा तेनजिन ग्यात्सो 14वें दलाई लामा हैं. लामा व्यवस्था में दलाई लामा ही तिब्बत के राष्ट्राध्यक्ष होते हैं और आध्यात्मिक गुरु भी. चीनी हमले से पहले तिब्बत में यही व्यवस्था लागू थी. दलाई लामा मंगोलियाई पदवी है, जिसका मतलब है ज्ञान का सागर. तिब्बत में दलाई लामा को बुद्ध का अवतार मानते हैं, इस लिहाज से वर्तमान दलाई लामा बुद्ध के 74वें अवतार हैं.\nवे तिब्बत के लोगों की वास्तविक आवाज हैं. दुनिया भर में तिब्बती उनकी पूजा करते हैं. लोगों की ऐसी श्रद्धा पूरी दुनिया में किसी और जीवित व्यक्ति के लिए नहीं दिखती. आज भी तिब्बत में उनका सम्मान सिर्फ सर्वोच्च धार्मिक नेता का नहीं है, लोग उन पर मर-मिटने को तैयार हैं. इन दिनों दलाई लामा के वारिस की खोज शुरू हो गयी है. चीन और दलाई लामा समर्थकों में इस मुद्दे पर टकराव है. चीन दलाई लामा का वारिस खुद चुनना चाहता है. पर दलाई लामा अपना उत्तराधिकारी खुद चुनने वाले हैं . परम्परा यही है. चीन अपना कठपुतली दलाई लामा चाहता है.\nहमारा कैलास हमसे छूटा जा रहा था\nबौद्ध धर्म की महायान शाखा को माननेवाला तिब्बती समाज मूलत: यायावर प्रकृति का रहा है. धीरे-धीरे इसका विकास एक ऐसे समाज के रूप में हुआ, जहां भूमि तो राज्य की थी, पर वह संपत्ति के रूप में सरकार, मठों और अभिजात वर्गों के पास थी. मन ज्ञान के परे भाग रहा था. सीमाओं में बंटी भूमि हमसे छूटी जा रही थी. हम अपने ही देव की धरा को अब अपना नहीं कह सकते. श्रद्धालु बनकर आए थे, परदेसी बनकर लौटने के लिए विवश थे. हमारा कैलास हमसे छूटा जा रहा था. जय जय…\nये भी पढ़ें- कैलास यात्रा पार्ट- 1: सशरीर स्वर्ग देखने का पहला सोपान\nये भी पढ़ें- कैलास यात्रा पार्ट-2: सांसों की माला में सिमरूं मैं शिव का नाम\nये भी पढ़ें- कैलास यात्रा पार्ट-3: चीनी सिपाही और नमकीन चाय\nये भी पढ़ें- कैलास यात्रा पार्ट-4: कैलास का पहला दर्शन और देवताओं का स्नान\nये भी पढ़ें- कैलास यात्रा पार्ट-5: अपना तर्पण और पुरखों की सात पीढ़ियां\nये भी पढ़ें- कैलास यात्रा पार्ट-6: कैलास की बौद्ध, सनातन परंपरा और माओ की मार\nये भी पढ़ें- कैलास यात्रा पार्ट-7: शेषनाग, संगतराश कुदरत और कैलास परिक्रमा\nये भी पढ़ें- कैलास यात्रा- पार्ट 8: दमनकारी चीन और 75 साल से जुल्म सहता तिब्बत",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "negative",
  "categories": [
    "Human Interest",
    "Social Issue",
    "Politics"
  ],
  "topics": [
    "Social Issue->social condition",
    "Social Issue->emigration",
    "Social Issue->diversity, equity and inclusion",
    "Politics->cultural policies"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T07:46:02.615+03:00",
  "updated": "2025-07-17T04:52:00.000+00:00"
}