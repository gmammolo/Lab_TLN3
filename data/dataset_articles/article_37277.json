{
  "thread": {
    "uuid": "518e4027f02ea76448f8b5397b56984db212463f",
    "url": "https://www.ilgazzettino.it/schede/jenny_corro_morta_body_painting_tumore_papa_nonno_mira-8960569.html",
    "site_full": "www.ilgazzettino.it",
    "site": "ilgazzettino.it",
    "site_section": "https://www.ilgazzettino.it:443",
    "site_categories": [
      "media",
      "top_news_it",
      "top_news"
    ],
    "section_title": "Il Gazzettino",
    "site_title": "Il Gazzettino",
    "title": "Jenny Corrò, la campionessa di body painting (e mamma) muore a 41 anni per un tumore scoperto tre mesi fa. La stessa malattia aveva colpito il papà",
    "title_full": "Jenny Corrò, la campionessa di body painting (e mamma) muore a 41 anni per un tumore scoperto tre mesi fa. La stessa malattia aveva colpito il papà",
    "published": "2025-07-17T07:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/07/16/8960569_16210725_jenny_corro_morta_body_painting_tumore_papa_nonno_mira.jpg",
    "performance_score": 6,
    "domain_rank": 25097,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 195,
        "comments": 14,
        "shares": 19
      },
      "vk": {
        "shares": 0
      }
    }
  },
  "uuid": "518e4027f02ea76448f8b5397b56984db212463f",
  "url": "https://www.ilgazzettino.it/schede/jenny_corro_morta_body_painting_tumore_papa_nonno_mira-8960569.html",
  "ord_in_thread": 0,
  "author": "Luisa Giantin e Giorgia Zanierato",
  "published": "2025-07-17T07:00:00.000+03:00",
  "title": "Jenny Corrò, la campionessa di body painting (e mamma) muore a 41 anni per un tumore scoperto tre mesi fa. La stessa malattia aveva colpito il papà",
  "text": "MIRA - «Tutto in Jenny era colore: nessuno quanto lei amava la vita. Usava le tinte per parlare all’anima delle persone, per esprimere la sua». Si è spenta alle prime luci dell’alba di ieri la body artist 41enne di Mira Jenny Corrò, stroncata da una malattia incurabile che si era manifestata appena tre mesi fa. Lo scorso 4 dicembre, quella stessa malattia che ad aprile scoprirà averla pervasa, le aveva portato via anche il papà Claudio Corrò, scomparso a sua volta a meno di un mese di distanza dal nonno paterno Luigi. Per gli abitanti di Mira e Calcroci la famiglia Corrò era un’istituzione: il papà, unico macellaio di Calcroci, era amato e stimato da tutti, così come la figlia. Jenny, con la sua dipartita, non lascia nel dolore soltanto la madre Oriana, ma anche la figlia di 15 anni Maria: per garantirle gli studi, le amiche di una vita di Jenny hanno dato vita ad una colletta resa pubblica sulla piattaforma Go found me.\nIl ricordo\n«Jenny non aveva perso l’entusiasmo di vivere neppure di fronte a quella malattia rara che avanzava così inesorabilmente – ricorda l’amica Monica –. Persino appena tornata dall’intervento a Milano, poche settimane fa, aveva promesso a noi amici che appena si fosse ripresa avrebbe partecipato ad un bell’aperitivo in spiaggia». Diplomatasi giovanissima alla scuola di grafica pubblicitaria a Mestre, Jenny aveva capito ben presto che quella non sarebbe stata la sua strada e negli anni aveva fatto della sua passione, la pittura, la sua principale professione, specializzandosi sia nel body painting (pittura del corpo ndr), sia nel belly painting, ovvero nell’arte di disegnare sul “pancione” delle donne incinte l’immagine del futuro nascituro o una disegno beneaugurale. Così, nel 2023 è diventata vice-campionessa mondale di Make up sfx e vice-campionessa italiana nella categoria Open team. A dicembre dello scorso anno Jenny aveva vissuto uno dei momenti più dolorosi della sua breve vita, la morte per tumore del papà: nessuno poteva immaginare che a distanza di così poco tempo Jenny si sarebbe ammalata di una malattia simile quella del papà, ma in una forma ancora più grave. «Era una persona instancabile, amava dipingere ovunque – ricordano gli amici – Da ancor prima di specializzarsi nella pittura dei corpi, e ancor di più poi, ogni idea che le balenava per la mente la sperimentava prima di tutto su se stessa. Amava però anche dipingere vestiti, scarpe, oggetti e pareti, sempre ascoltando musica. Anche nelle ultime settimane, nonostante la malattia, Jenny era impegnata a programmare nuovi lavori e incontri». Il funerale di Jenny sarà fissato nei prossimi giorni.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Human Interest"
  ],
  "topics": [
    "Health->medical condition",
    "Health->cancer",
    "Health->health organisation",
    "Human Interest->funeral and memorial service"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [
      {
        "name": "Claudio Corrò",
        "sentiment": "none"
      },
      {
        "name": "Calcroci",
        "sentiment": "none"
      },
      {
        "name": "Oriana",
        "sentiment": "none"
      },
      {
        "name": "Monica",
        "sentiment": "none"
      },
      {
        "name": "Luigi",
        "sentiment": "none"
      },
      {
        "name": "Jenny",
        "sentiment": "none"
      },
      {
        "name": "Maria",
        "sentiment": "none"
      }
    ],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T07:48:01.885+03:00",
  "updated": "2025-07-18T05:06:47.000+00:00"
}