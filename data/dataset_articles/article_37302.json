{
  "thread": {
    "uuid": "a605625ee15ec332b4c9554b9b79e634209d30ec",
    "url": "https://www.ilrestodelcarlino.it/reggio-emilia/cronaca/consigliere-pd-entra-in-provincia-c4967856",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Consigliere Pd entra in Provincia. Ma al concorso era arrivato secondo",
    "title_full": "Consigliere Pd entra in Provincia. Ma al concorso era arrivato secondo",
    "published": "2025-07-17T07:22:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/YzgwZjQ5OTctZmUwZS00/0/consigliere-pd-entra-in-provincia-ma-al-concorso-era-arrivato-secondo.jpeg?f=16:9&amp;w=1200&amp;h=630",
    "performance_score": 2,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 22,
        "comments": 25,
        "shares": 1
      },
      "vk": {
        "shares": 0
      }
    }
  },
  "uuid": "a605625ee15ec332b4c9554b9b79e634209d30ec",
  "url": "https://www.ilrestodelcarlino.it/reggio-emilia/cronaca/consigliere-pd-entra-in-provincia-c4967856",
  "ord_in_thread": 0,
  "author": "Il Resto del Carlino",
  "published": "2025-07-17T07:22:00.000+03:00",
  "title": "Consigliere Pd entra in Provincia. Ma al concorso era arrivato secondo",
  "text": "Una seduta in Provincia (archivio)\n\"Du gust is mei che uan\", proferiva in un inglese stentato un imberbe Stefano Accorsi nella nota pubblicità di un celebre gelato. In salsa reggiana si potrebbe tradurre ‘Du post ad lavur a son mei d’on’. Ci si perdoni la digressione dialettale, ma ben si attaglia alla notizia dell’assunzione, da parte della Provincia , a seguito di regolare procedura concorsuale , di due funzionari a tempo indeterminato. Venti i candidati, da cui è uscito, a fine ottobre, un vincitore. Perché In origine era prevista l’assunzione di una sola figura.\nTuttavia la Provincia aveva ritenuto opportuno inserire in graduatoria altri due profili corrispondenti alle caratteristiche del lavoro assegnato. A inizio gennaio poi lo stesso organismo ha assunto un altro funzionario. Secondo classificato nel predetto concorso è risultato Federico Macchi , consigliere comunale a Reggio in quota Pd, che risulta inserito nell’organico dell’ente provinciale come dipendente \"dell’unità amministrativa speciale per il Pnrr e gli investimenti \". L’assunzione ha destato l’attenzione di FdI , che pur non pensando a irregolarità, intende chiedere chiarimenti.\n\"Presenteremo una richiesta di accesso agli atti – precisa il capogruppo in consiglio comunale, Cristian Paglialonga – perché nella documentazione reperibile manca il documento amministrativo che autorizza e motiva il perché da un’assunzione unica si è passati a due assunzioni. A questo proposito presenterà anche un’interrogazione in Provincia il nostro consigliere Alberto Bizzocchi\". Interpellato dal Carlino Federico Macchi ha detto che \"è assolutamente legittimo che Fratelli d’Italia faccia i suoi passi, ma essendo il sottoscritto dipendente di un’amministrazione, sarà lei a rispondere\". Dalla Provincia è infatti arrivata una nota tecnica nella quale la medesima spiega: \"Successivamente all’assunzione del primo classificato, si è verificata una mobilità volontaria in uscita che ha generato un nuovo fabbisogno nel medesimo servizio.\nL’ente ha quindi legittimamente attinto alla graduatoria, assumendo il secondo classificato, risultato idoneo\". Una prassi che palazzo Allende definisce \"consolidata\". Per poi aggiungere: \"È inoltre facilmente verificabile, che anche in altri concorsi recenti si è proceduto a chiamate successive rispetto ai posti originariamente messi a bando\". Entrando nel merito poi si sottolinea che \"aveva già partecipato ( Macchi , ndr) a un precedente concorso bandito dalla Provincia, senza superarlo. Questo dimostra che non esisteva alcun percorso agevolato, ma una selezione fondata su prove pubbliche, valutazioni oggettive e requisiti richiesti\".\nGabriele Gallo\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Politics",
    "Social Issue",
    "Human Interest"
  ],
  "topics": [
    "Politics->political candidates",
    "Politics->local government and authority",
    "Politics->political process",
    "Social Issue->demographics",
    "Social Issue->communities",
    "Social Issue->social condition"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856&t=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo",
    "https://web.whatsapp.com/send?text=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856",
    "https://x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856&text=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo",
    "https://www.x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856&text=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo",
    "https://x.com/share",
    "https://www.web.whatsapp.com/send?text=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fconsigliere-pd-entra-in-provincia-c4967856&t=Consigliere%20Pd%20entra%20in%20Provincia.%20Ma%20al%20concorso%20era%20arrivato%20secondo",
    "https://web.whatsapp.com/send",
    "https://www.facebook.com/sharer/sharer.php"
  ],
  "entities": {
    "persons": [
      {
        "name": "Federico Macchi",
        "sentiment": "none"
      },
      {
        "name": "Stefano Accorsi",
        "sentiment": "none"
      }
    ],
    "locations": [],
    "organizations": [
      {
        "name": "Provincia",
        "sentiment": "none",
        "tickers": []
      },
      {
        "name": "FdI",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T07:36:20.100+03:00",
  "updated": "2025-07-18T05:05:34.000+00:00"
}