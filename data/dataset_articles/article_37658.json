{
  "thread": {
    "uuid": "6d01ee448e250fe9ad560bd486061e157d46ee3c",
    "url": "https://www.ilgazzettino.it/nordest/treviso/cani_grossa_taglia_spaventano_residenti_preganziol-8960476.html",
    "site_full": "www.ilgazzettino.it",
    "site": "ilgazzettino.it",
    "site_section": "https://www.ilgazzettino.it/pay/primopiano_pay",
    "site_categories": [
      "media",
      "top_news_it",
      "top_news"
    ],
    "section_title": "PRIMO PIANO PAY - Il Gazzettino",
    "site_title": "Il Gazzettino",
    "title": "Due cani di grossa taglia e aggressivi spaventano i residenti di Frescada. L'opposizione: «Ora basta»",
    "title_full": "Due cani di grossa taglia e aggressivi spaventano i residenti di Frescada. L'opposizione: «Ora basta»",
    "published": "2025-07-17T05:05:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/07/16/8960476_16200119_due_cani_aggressivi.jpg",
    "performance_score": 2,
    "domain_rank": 25097,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 28,
        "comments": 52,
        "shares": 1
      },
      "vk": {
        "shares": 0
      }
    }
  },
  "uuid": "6d01ee448e250fe9ad560bd486061e157d46ee3c",
  "url": "https://www.ilgazzettino.it/nordest/treviso/cani_grossa_taglia_spaventano_residenti_preganziol-8960476.html",
  "ord_in_thread": 0,
  "author": "Laura Paladin",
  "published": "2025-07-17T05:05:00.000+03:00",
  "title": "Due cani di grossa taglia e aggressivi spaventano i residenti di Frescada. L'opposizione: «Ora basta»",
  "text": "PREGANZIOL - «Ci sono due cani di grossa taglia, piuttosto aggressivi e territoriali, che scorrazzano liberamente generando non poco timore nei confronti di residenti e anche bambini. La problematica c’è ormai da mesi e anche un recente increscioso episodio lo dimostra. Chiedo di mettere in atto dei provvedimenti per evitare il peggio». Questa una parte della lettera che Raffaele Freda, consigliere capogruppo di Fratelli d’Italia, ha spedito al comando dei carabinieri di Mogliano che riguarda due cani «nei pressi di Frescada, per nulla affabili, oggetto di numerose segnalazioni dei residenti e di un’interrogazione in consiglio comunale a Preganziol, volta a evidenziare come la situazione non rappresenti la preoccupazione di pochi ma un cruccio diffuso tra gli abitanti del quartiere».\nLa situazione\nLa situazione è nota da tempo e mette in allarme non solo i residenti, ma anche i genitori dei bambini che frequentano la primaria Comisso, poco distante dalla zona in cui due cani passano frequentemente. «Alcuni studenti si dirigono autonomamente verso casa e questo è motivo di ulteriore preoccupazione - continua il consigliere nel suo scritto -. Un ultimo episodio si è verificato recentemente quando un residente, nelle prime ore del mattino, mentre stava uscendo di casa per andare a lavoro, è stato braccato dalla coppia di cani che stazionavano vicino al suo cancello di casa, costringendolo a rientrare per scongiurare un’aggressione. Ora vive con timore per la sua incolumità ogni volta che deve allontanarsi dalla sua dimora. Ma oltre a questo, la situazione si trascina ormai da molti mesi». La lettera si conclude con una richiesta per sistemare la situazione una volta per tutte. «È una questione che richiede un intervento allo scopo di scongiurare episodi spiacevoli se non drammatici - conclude Freda nella lettera, riferendosi all’Arma -. Vi chiedo di voler prendere a cuore la criticità e mettere in atto i provvedimenti più congrui per liberare da questa preoccupazione i cittadini della zona interessata».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Social Issue",
    "Human Interest"
  ],
  "topics": [
    "Crime, Law and Justice->animal abuse",
    "Social Issue->discrimination",
    "Social Issue->social problem",
    "Social Issue->communities"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [
      {
        "name": "Raffaele Freda",
        "sentiment": "none"
      },
      {
        "name": "Comisso",
        "sentiment": "none"
      }
    ],
    "locations": [
      {
        "name": "Preganziol",
        "sentiment": "none"
      },
      {
        "name": "Frescada",
        "sentiment": "none"
      }
    ],
    "organizations": [
      {
        "name": "Fratelli d’Italia",
        "sentiment": "none",
        "tickers": []
      },
      {
        "name": "carabinieri",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T08:02:15.862+03:00",
  "updated": "2025-07-18T05:07:36.000+00:00"
}