{
  "thread": {
    "uuid": "f4f917a8ecae1b4af7cb62ded848c4b138782064",
    "url": "https://www.ilgazzettino.it/nordest/treviso/petardi_case_caccia_ai_bulli_casale-8960493.html",
    "site_full": "www.ilgazzettino.it",
    "site": "ilgazzettino.it",
    "site_section": "https://www.ilgazzettino.it/pay/primopiano_pay",
    "site_categories": [
      "media",
      "top_news_it",
      "top_news"
    ],
    "section_title": "PRIMO PIANO PAY - Il Gazzettino",
    "site_title": "Il Gazzettino",
    "title": "Petardi a pioggia sulle case a Casale: è caccia ai bulli",
    "title_full": "Petardi a pioggia sulle case a Casale: è caccia ai bulli",
    "published": "2025-07-17T05:10:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/07/16/8960493_OBJ61083276_12428.jpg",
    "performance_score": 1,
    "domain_rank": 25097,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 11,
        "comments": 5,
        "shares": 5
      },
      "vk": {
        "shares": 0
      }
    }
  },
  "uuid": "f4f917a8ecae1b4af7cb62ded848c4b138782064",
  "url": "https://www.ilgazzettino.it/nordest/treviso/petardi_case_caccia_ai_bulli_casale-8960493.html",
  "ord_in_thread": 0,
  "author": "Laura Paladin",
  "published": "2025-07-17T05:10:00.000+03:00",
  "title": "Petardi a pioggia sulle case a Casale: è caccia ai bulli",
  "text": "CASALE - Una pioggia di petardi ha colpito i giardini e i garage di alcune abitazioni in via Monte Nero nella notte tra martedì e mercoledì. Responsabili una banda di ragazzini che ha spaventato la zona da mezzanotte all’una. «Erano in sette, probabilmente delle medie - racconta M.L., residente, che quando ha sentito i primi rumori è uscito sulla soglia di casa e li ha visti in sella alle loro bici -. Stavano lanciando altri petardi nei cortili dei vicini. Gli ho detto: “Andate avanti ancora?” E loro senza paura mi hanno risposto “Sì, continuiamo ancora”». Così hanno aspettato che rientrasse e un’ora dopo gli hanno lanciato sotto l’ingresso di casa il petardo più grande che avevano. L’uomo si è poi «rivolto ai carabinieri per il bene della mia famiglia», ma questo non è il primo caso che si verifica in comune: appena un anno fa, infatti, un gruppetto di ragazzi aveva fatto esplodere un petardo vicino all’orecchio di un anziano, ferendolo in pieno giorno.\nIL RUMORE\nMercoledì, invece, hanno agito di notte in via Monte Nero. «Ho sentito i rumori e mi sono svegliato - racconta M.L. -. Era mezzanotte, sono andato a controllare gli interruttori delle luci del complesso in cui vivo perché risultavano tutti abbassati». Oltre lanciare i petardi tra giardini e sottoscala, i ragazzini avrebbero anche staccato la corrente di alcune abitazioni, cercando i contatori privati scavalcando le recinzioni. «Nel mio cortile, in quel momento, non c’erano ancora bossoli, però volevo capire cosa stesse succedendo perché sentivo baccano, e così li ho visti». In sette, in sella a delle bici. «Dopo avergli detto se ne avevano ancora per molto, gli ho esortati ad andarsene». Ma i botti non sono terminati, anzi: i ragazzi si sono spostati prima nel parchetto della via e poi mirando nei sottoscala dei condomini, in modo da amplificare ancora di più il rumore. «Quando sembrava fosse finita, attorno all’una - continua M.L. -, ho sentito un’esplosione fortissima sull’ingresso di casa». In quel momento, l’uomo non è uscito ma la mattina le prove c’erano tutte. «Per farmi un dispetto, mi hanno lanciato uno dei petardi più grandi che avevano - afferma -. C’era ancora il nome della confezione e il peso: 17 grammi». Il residente si è poi rivolto ai carabinieri, ma il timore è comunque vivo, visto come si sono comportato il gruppetto anche nei suoi confronti. «Non è tanto la paura per me, quanto per la mia famiglia e per le persone della zona. Colpire così di notte per una bravata del genere, non è bello».\nLA SINDACA\n«Verificherò più a fondo, sicuramente ci sono ragazzi che si lasciando andare a gesti non civili - interviene la sindaca di Casale Stefania Golisciani, riferendosi anche ad un episodio successi martedì pomeriggio in via Murano dove, sempre dei ragazzini, avrebbero infastidito alcune coetanee -. Stiamo controllando le telecamere nelle vie principali. Ma, in generale, questi gruppetti mettono a rischio non solo le persone, ma anche se stessi». Un anno fa, nella piazza tra il municipio e il Sile, alcuni ragazzi si erano resi protagonisti lanciando dei petardi nella stessa modalità della notte scorsa, colpendo un anziano all’orecchio e affrontandolo. «D’estate i ragazzi danno il peggio di loro, ma comportamenti come questi non vanno bene», conclude la sindaca.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Human Interest"
  ],
  "topics": [
    "Crime, Law and Justice->vandalism",
    "Crime, Law and Justice->investigation (criminal)"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [
      {
        "name": "via Monte Nero",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T08:02:25.367+03:00",
  "updated": "2025-07-18T05:04:22.000+00:00"
}