{
  "thread": {
    "uuid": "49321872b27d0b03262aa5b5d84dfa30b36d858c",
    "url": "https://www.ilrestodelcarlino.it/reggio-emilia/cronaca/strade-nel-caos-raffica-di-3cde5822",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Strade nel caos, raffica di incidenti",
    "title_full": "Strade nel caos, raffica di incidenti",
    "published": "2025-07-17T07:40:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MDY5MmFkMTMtMDVlYi00/0/strade-nel-caos-raffica-di-incidenti.jpeg?f=16:9&amp;w=1200&amp;h=630",
    "performance_score": 2,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 21,
        "comments": 5,
        "shares": 27
      },
      "vk": {
        "shares": 0
      }
    }
  },
  "uuid": "49321872b27d0b03262aa5b5d84dfa30b36d858c",
  "url": "https://www.ilrestodelcarlino.it/reggio-emilia/cronaca/strade-nel-caos-raffica-di-3cde5822",
  "ord_in_thread": 0,
  "author": "Il Resto del Carlino",
  "published": "2025-07-17T07:40:00.000+03:00",
  "title": "Strade nel caos, raffica di incidenti",
  "text": "Serie di sinistri in Provincia: tre scontri a San Bernardino, Correggio e Guastalla. Sei persone ricoverate\nUna serie di incidenti si è verificata ieri sulle strade reggiane. Nel tardo pomeriggio, verso le 17, due schianti, quasi contemporaneamente, con cinque persone finite in ospedale .\nIl primo sulla Provinciale tra Guastalla e Novellara, in località San Bernardino, dove all’incrocio con strada della Vittoria si sono scontrate due auto, finite poi per travolgere e abbattere una parte del passaggio a livello. Sul posto ambulanze, autoinfermieristica e polizia locale. Feriti un uomo di 55 anni e la figlia, di Cadelbosco Sopra, a bordo di un Fiat Doblò, oltre a una donna di 36 anni, di Guastalla, che era alla guida di una Fiat Tipo. Dopo le prime cure sono stati portati al Santa Maria Nuova di Reggio, in condizioni di media gravità, non in pericolo di vita. Evidenti i disagi al traffico .\nSchianto fra due auto anche sulla via Campagnola, alle porte di Correggio. Nello scontro tra una Mercedes e una Peugeot 206 sono rimasti feriti due quarantenni: un uomo residente a Correggio e una donna abitante a Carpi. Entrambi sono stati caricati a bordo dell’ambulanza per il trasporto al pronto soccorso di Guastalla, ma non risultano in pericolo di vita. Sul posto anche vigili del fuoco e polizia locale.\nIn mattinata, verso le 6,30, un uomo di 37 anni, residente a Reggio e diretto al lavoro nella Bassa Mantovana, è rimasto ferito in una sbandata in moto, avvenuta alla rotonda all’ingresso di San Rocco a Guastalla. Forse la presenza di uno strato di ghiaia sull’asfalto, oltre a resti di pomodori caduti da qualche camion in transito, hanno favorito la sbandata della moto Ducati Monster, con il centauro che è stato sbalzato oltre il guard rail. È stato portato dall’ambulanza della Croce rossa al pronto soccorso di Guastalla con traumi non gravi.\nAntonio Lecci\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident",
    "Human Interest"
  ],
  "topics": [
    "Disaster and Accident->transportation accident and incident",
    "Disaster and Accident->emergency response",
    "Human Interest->human mishap"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822&t=Strade%20nel%20caos%2C%20raffica%20di%20incidenti",
    "https://web.whatsapp.com/send?text=Strade%20nel%20caos%2C%20raffica%20di%20incidenti%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822",
    "https://x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822&text=Strade%20nel%20caos%2C%20raffica%20di%20incidenti",
    "https://x.com/share",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822&t=Strade%20nel%20caos%2C%20raffica%20di%20incidenti",
    "https://www.web.whatsapp.com/send?text=Strade%20nel%20caos%2C%20raffica%20di%20incidenti%20https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822",
    "https://web.whatsapp.com/send",
    "https://www.facebook.com/sharer/sharer.php",
    "https://www.x.com/share?url=https%3A%2F%2Fwww.ilrestodelcarlino.it%2Freggio-emilia%2Fcronaca%2Fstrade-nel-caos-raffica-di-3cde5822&text=Strade%20nel%20caos%2C%20raffica%20di%20incidenti"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T08:07:24.140+03:00",
  "updated": "2025-07-18T06:06:40.000+00:00"
}