{
  "thread": {
    "uuid": "96c6d76e2b8df06d128bb9211b25f4423e20059e",
    "url": "https://www.ilrestodelcarlino.it/ravenna/cronaca/il-tabaccaio-di-piazza-duomo-fc828e74",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Il tabaccaio di piazza Duomo: \"Sono campanelli d'allarme, episodi da bloccare subito\"",
    "title_full": "Il tabaccaio di piazza Duomo: \"Sono campanelli d'allarme, episodi da bloccare subito\"",
    "published": "2025-07-17T08:01:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/NzJjNWRmZGItZjA4MS00/0/il-tabaccaio-di-piazza-duomo-sono-campanelli-dallarme-episodi-da-bloccare-subito.jpeg?f=16:9&amp;w=1200&amp;h=630",
    "performance_score": 5,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 56,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "96c6d76e2b8df06d128bb9211b25f4423e20059e",
  "url": "https://www.ilrestodelcarlino.it/ravenna/cronaca/il-tabaccaio-di-piazza-duomo-fc828e74",
  "ord_in_thread": 0,
  "author": "Il Resto del Carlino",
  "published": "2025-07-17T08:01:00.000+03:00",
  "title": "Il tabaccaio di piazza Duomo: \"Sono campanelli d'allarme, episodi da bloccare subito\"",
  "text": "L’intervento della polizia locale di Ravenna dopo il furto con raggiro messo a segno da due stranieri nella tabaccheria\nPrima il furto con destrezza nella tabaccheria di piazza Duomo solo pochi giorni fa, poi l’accoltellamento in pieno centro tra il Mercato Coperto e il Costa Café, infine un altro accoltellamento, fortunatamente lieve, di nuovo in piazza Duomo l’altra notte che ha coinvolto alcuni minorenni. Qualcosa, nella zona, sta cambiando, lo dicono alcuni residenti che hanno notato gruppi di giovanissimi stazionare nella piazza di sera. Chiedono spiccioli ai passanti o la tessera sanitaria a chi è maggiorenne per poter acquistare le sigarette al distributore automatico. Fabio Sbaragli da sette anni è il titolare della tabaccheria nella quale è avvenuto il furto.\nSbaragli, ha l’impressione che la piazza in questi ultimi mesi sia cambiata?\n\"Qualcosa è cambiato, anche se quello che è capitato a me, intendo il furto con destrezza, è qualcosa da valutare a parte, nel senso che capita ovunque. Un collega di Pesaro nei giorni successivi, dopo aver letto la notizia sui giornali, mi ha chiamato per raccontarmi che gli era capitata la stessa identica cosa\".\nInvece i ragazzini che si ritrovano nella piazza la sera? L’accoltellamento dell’altra sera ha coinvolto due minorenni.\n\"In piazza Duomo non ci sono telecamere, può essere che alcuni di quelli che solitamente si ritrovano in piazza Kennedy, dove i controlli sono molto più frequenti e ci sono le telecamere, abbiano deciso di spostarsi qui. Certo che se ci fossero anche in piazza Duomo sarebbe meglio\".\nE maggiori controlli.\n\"Sì, ma anche lì, è questione di fortuna. Dopo aver subito il furto, visionando i filmati delle telecamere ci siamo resi conto che cinque minuti prima era passata davanti al Tabacchi una volante della Polizia locale...Però è chiaro che più controlli ci sono, più sicurezza c’è\".\nLa mattina quando apre la sua attività le capita di trovare tracce dei ‘bagordi’ notturni?\n\"Nel fine settimana. Io sono aperto anche la domenica mattina dalle 9 alle 13. Trovo bottiglie per terra, resti di oggetti che mi fanno capire quello che è successo nella notte, a volte ci sono bottiglie davanti al duomo, sotto al portico. L’anno scorso hanno tentato di spaccare il vetro del distributore di bibite perché una bottiglietta d’acqua si era incastrata e non usciva. Noi chiudiamo alle 20, il bar a fianco a noi alle 19, siamo gli ultimi. Di quello che è accaduto la notte ci accorgiamo la mattina dopo\".\nSi sente meno sicuro quando viene a lavorare dopo gli ultimi episodi?\n\"No. Credo che questa sia ancora una città di provincia dove si vive bene. È chiaro che alcuni episodi così gravi sono come dei campanelli d’allarme, sono avvisaglie di una situazione che potrebbe peggiorare, per questo meglio intervenire subito per evitare future degenerazioni\".\nAnnamaria Corrado\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Human Interest"
  ],
  "topics": [
    "Crime, Law and Justice->robbery and theft",
    "Crime, Law and Justice->fraud",
    "Crime, Law and Justice->investigation (criminal)"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22%20https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74&t=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22",
    "https://x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74&text=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22",
    "https://x.com/share",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74&t=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22",
    "https://www.x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74&text=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22",
    "https://web.whatsapp.com/send",
    "https://www.facebook.com/sharer/sharer.php",
    "https://www.web.whatsapp.com/send?text=Il%20tabaccaio%20di%20piazza%20Duomo%3A%20%22Sono%20campanelli%20d%E2%80%99allarme%2C%20episodi%20da%20bloccare%20subito%22%20https%3A%2F%2Fwww.ilrestodelcarlino.it%2Fravenna%2Fcronaca%2Fil-tabaccaio-di-piazza-duomo-fc828e74"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T08:07:24.635+03:00",
  "updated": "2025-07-18T06:07:11.000+00:00"
}