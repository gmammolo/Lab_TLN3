{
  "thread": {
    "uuid": "e3db7e7c664e21e8008697d485a8f94b82f1436d",
    "url": "https://www.ilrestodelcarlino.it/ravenna/cronaca/difende-la-sorella-accoltellato-fermato-7830b1b9",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Difende la sorella, accoltellato. Fermato minorenne con precedenti: \"Lo aveva già fatto la sera prima\"",
    "title_full": "Difende la sorella, accoltellato. Fermato minorenne con precedenti: \"Lo aveva già fatto la sera prima\"",
    "published": "2025-07-17T07:50:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MjJkNTJlY2ItYjUwYy00/0/difende-la-sorella-accoltellato-fermato-minorenne-con-precedenti-lo-aveva-gia-fatto-la-sera-prima.jpeg?f=16:9&amp;w=1200&amp;h=630",
    "performance_score": 5,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 53,
        "comments": 37,
        "shares": 1
      },
      "vk": {
        "shares": 0
      }
    }
  },
  "uuid": "e3db7e7c664e21e8008697d485a8f94b82f1436d",
  "url": "https://www.ilrestodelcarlino.it/ravenna/cronaca/difende-la-sorella-accoltellato-fermato-7830b1b9",
  "ord_in_thread": 0,
  "author": "Il Resto del Carlino",
  "published": "2025-07-17T07:50:00.000+03:00",
  "title": "Difende la sorella, accoltellato. Fermato minorenne con precedenti: \"Lo aveva già fatto la sera prima\"",
  "text": "L’intervento di polizia e ambulanze all’altezza di Porta Adriana (. Foto Zani\nPer approfondire: Articolo: Aggredisce il fratello col bastone e si scaglia contro i carabinieri Articolo: Evaso dopo abuso sessuale. Inasprita la misura. Ora deve andare in carcere Articolo: Stalking sulla figlia maggiore: \"Perseguitata a casa e sul lavoro\". I carabinieri arrestano la madre Ha cercato di difendere la sorella quindicenne dagli insulti di un coetaneo ed è finito in ospedale con una coltellata alla schiena. È questo il quadro che emerge dopo l’ennesimo episodio di violenza tra giovanissimi avvenuto martedì sera nel cuore di Ravenna, nei pressi di piazza Duomo.\nIl ferito è un ragazzo italiano del 2008, raggiunto da un fendente alla schiena nel corso di una lite scoppiata in seguito agli apprezzamenti rivolti alla sorella. A raccontare la dinamica è stato il padre della vittima, che ha spiegato come il figlio sia intervenuto \"da buon fratello maggiore\" per difendere la sorella, finendo poi per essere aggredito dall’amico del giovane autore degli insulti.\nIl fatto è avvenuto intorno alle 23. Alcuni testimoni, tra cui un ragazzo presente sulla scena, hanno confermato l’accaduto: \"Mi ero solo avvicinato a uno di loro per chiedere l’accendino – racconta – ho visto che un ragazzo era piegato dal dolore e sanguinava alla schiena. Gli ho dato un po’ d’acqua, poi sono andato via\". È stato lo stesso testimone a notare come il gruppo si stesse spostando dopo l’aggressione verso via Cavour, nei pressi di Porta Adriana.\nPochi minuti dopo l’allarme, sul posto è intervenuta la Polizia di Stato con due volanti. Gli agenti hanno rapidamente rintracciato l’autore della coltellata, un ragazzo di origine tunisina, anche lui minorenne, di 17 anni quasi diciottenne, già conosciuto alle forze dell’ordine. È stato fermato insieme e trovato in possesso di 11 grammi di hashish, mentre sono stati identificati e sentiti altri due giovani che facevano parte del gruppo.\nLa Polizia lo ha denunciato alla Procura presso il Tribunale per i Minorenni di Bologna per lesioni personali aggravate, porto di armi od oggetti atti ad offendere e detenzione illecita di stupefacenti. Il giovane, che era già affidato a una comunità, è stato riaccompagnato nella stessa struttura. A preoccupare, oltre alla violenza dell’aggressione, sono i precedenti del ragazzo. Secondo il padre della vittima, il minorenne tunisino non sarebbe nuovo a episodi simili: \"Aveva già accoltellato un altro ragazzo la sera prima – ha denunciato pubblicamente il padre – e ha precedenti per violenza sessuale. Ha pure aggredito una donna, spingendola in un androne\". Un racconto che alimenta rabbia e sconcerto tra le famiglie, preoccupate dal ripetersi di episodi violenti tra giovanissimi.\nNel frattempo, il ragazzo ferito è stato medicato al pronto soccorso e dimesso con quattro punti di sutura. Fortunatamente le sue condizioni non sono gravi: \"La coltellata, meno male, lo ha inciso solo superficialmente\", le parole del genitore.\nNon si tratta, peraltro, di un caso isolato: Ravenna era già stata scossa pochi giorni fa da un altro accoltellamento sempre in centro, con protagonisti quattro stranieri. Il nuovo episodio ha riacceso le polemiche sulla sicurezza nel cuore della città e sulla presenza, in libertà, di minori già gravati da precedenti penali.\nLorenzo Priviato\nWhatsApp\nFacebook\nX\nPrint\n© Riproduzione riservata\nTag dell'articolo\nViolenza Sicurezza urbana",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Crime, Law and Justice",
    "Human Interest"
  ],
  "topics": [
    "Crime, Law and Justice->law enforcement",
    "Crime, Law and Justice->investigation (criminal)",
    "Crime, Law and Justice->assault",
    "Human Interest->human mishap"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9&text=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22",
    "https://web.whatsapp.com/send?text=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22%20https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9&t=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22",
    "https://x.com/share",
    "https://www.x.com/share?url=https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9&text=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9&t=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22",
    "https://www.web.whatsapp.com/send?text=Difende%20la%20sorella%2C%20accoltellato.%20Fermato%20minorenne%20con%20precedenti%3A%20%22Lo%20aveva%20gi%C3%A0%20fatto%20la%20sera%20prima%22%20https%3A%2F%2Fwww.ilrestodelcarlino.it%2Fravenna%2Fcronaca%2Fdifende-la-sorella-accoltellato-fermato-7830b1b9",
    "https://www.facebook.com/sharer/sharer.php",
    "https://web.whatsapp.com/send"
  ],
  "entities": {
    "persons": [],
    "locations": [
      {
        "name": "Porta Adriana",
        "sentiment": "none"
      },
      {
        "name": "piazza Duomo",
        "sentiment": "none"
      },
      {
        "name": "Ravenna",
        "sentiment": "none"
      }
    ],
    "organizations": [
      {
        "name": "polizia",
        "sentiment": "neutral",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-17T08:08:46.594+03:00",
  "updated": "2025-07-18T06:06:03.000+00:00"
}