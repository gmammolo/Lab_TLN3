{
  "thread": {
    "uuid": "04633422153b5c6ad8835956402c872057a05236",
    "url": "https://www.ilmattino.it/napoli/area_metropolitana/pozzuoli_17enne_autistico_scompare_viene_ritrovato_napoli_salvato_umanita_di_sconosciuti-9313893.html",
    "site_full": "www.ilmattino.it",
    "site": "ilmattino.it",
    "site_section": "https://www.ilmattino.it/",
    "site_categories": [
      "power_and_motorcycles",
      "sports",
      "top_news_it",
      "top_news",
      "arts, culture and entertainment",
      "human interest",
      "lifestyle and leisure",
      "disaster and accident",
      "weather",
      "economy, business and finance",
      "crime, law and justice",
      "politics",
      "sport"
    ],
    "section_title": "Il Mattino",
    "site_title": "Il Mattino",
    "title": "Pozzuoli, 17enne autistico scompare e viene ritrovato a Napoli: «Salvato dall'umanità di due sconosciuti»",
    "title_full": "Pozzuoli, 17enne autistico scompare e viene ritrovato a Napoli: «Salvato dall'umanità di due sconosciuti»",
    "published": "2026-01-22T23:36:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2026/01/22/9313893_22222317_whatsapp_image_2026_01_22_at_22.05.09.jpg",
    "performance_score": 7,
    "domain_rank": 7624,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 296,
        "comments": 12,
        "shares": 22
      },
      "vk": {
        "shares": 0
      }
    }
  },
  "uuid": "04633422153b5c6ad8835956402c872057a05236",
  "url": "https://www.ilmattino.it/napoli/area_metropolitana/pozzuoli_17enne_autistico_scompare_viene_ritrovato_napoli_salvato_umanita_di_sconosciuti-9313893.html",
  "ord_in_thread": 0,
  "author": "Mario D'Amiano",
  "published": "2026-01-22T23:36:00.000+02:00",
  "title": "Pozzuoli, 17enne autistico scompare e viene ritrovato a Napoli: «Salvato dall'umanità di due sconosciuti»",
  "text": "Si è allontanato da casa correndo lungo le strade di Pozzuoli. Mentre il padre preparava da mangiare, gli sono bastati pochi minuti per far perdere le sue tracce, dirigersi verso la stazione Cumana senza giubbino e scarpe, ma con solo una camicia e le «Crocs» ai piedi. Aldo, un ragazzo autistico di soli 17 anni, alle 14,30 circa del 21 gennaio, è scappato dalla frazione puteolana di Arco Felice, dove suo padre gestisce la Farmacia di famiglia. Dopo ore di ricerche, ansia e paura, è stato ritrovato intorno alle 19 a Napoli, in Piazza Garibaldi, in uno stato di precaria lucidità. Accolto e accudito da due passeggeri di un bus, è stato poi affidato alla sapiente umanità di due poliziotti, che lo hanno accompagnato presso gli uffici Polfer (Polizia Ferroviara) in attesa dell'arrivo dei familiari.\nMaria Rosaria Iacolare, dirigente sanitaria e madre di Aldo, ha raccontato a Il Mattino la vicenda che le ha dato modo di approfondire alcuni aspetti legati alla malattia di suo figlio, che proprio oggi ha festeggiato le diciassette candeline su una torta al cioccolato. La sua gratitudine, in particolare, è stata rivolta ai militari del Commissariato di Pozzuoli per il dispiegamento di forze e la prontezza dell'intervento. Una lettera di ringraziamento è stata già scritta e presto sarà inoltrata alla Questura di Napoli.\nDott.ssa Iacolare, ci racconta come è successo che Aldo si allontanasse e quando vi siete accorti che era scomparso?\n«Saputa la notizia dopo 15 minuti dalla sua scomparsa, ho avvisato la polizia e le mie cugine alle quali ho chiesto di pubblicare la sua fotografia su tutti i social. Mi sono avviata nelle zone che lui frequenta più spesso. Intanto si è attivata la polizia con dieci auto, i vigili urbani, gli amici. Una signora ha spiegato di averlo visto correre e urlare sul lungomare di Pozzuoli, questa cosa mi ha mandata in angoscia. Poi Aldo ha preso un altro bus ed è arrivato a Napoli. Mi chiedo come sia possibile che il mondo veda un ragazzo correre e urlare e nessuno si fermi, nessuno chiami i Carabinieri. Aldo era palesemente fuori di sé».\nCi sono stati altri avvistamenti nel corso della giornata?\n«Un'altra signora mi ha chiamato nella serata di ieri dicendomi di non poter mai dimenticare il viso spaesato di Aldo e di averlo visto a Napoli. Mi ha detto \"signora, mi deve scusare se non mi sono fermata ma andavo di fretta\". Sappiamo, tramite i racconti di Aldo, che a Napoli gli è stata offerta una pizzetta da un commerciante, mentre un giornalaio in zona Fuorigrotta non ha voluto dargli la copia di \"Topolino\" perché non aveva soldi per pagarla. All'autista del pullman ha riferito di voler andare dalla sua mamma, lui non ha fermato il pullman e non si è interrogato sulla strana richiesta. Io credo si sia persa la dimensione umana, ognuno si lascia prendere dal lavoro che fa. La malattia psichiatrica è invisibile, è ancora un tabù, c'è indifferenza e mala informazione».\nCi racconta come è avvenuto il ritrovamento di Aldo?\n«Non ho mai visto un'azione così intensa ed efficace da parte delle forze dell'ordine. Ma sottolineo che Aldo è stato ritrovato grazie all'umanità di due passeggeri dell'autobus 151 in Piazza Garibaldi a Napoli. Si tratta di Marco e Anna. L'uomo sentiva mio figlio che ripeteva più volte \"Arco Felice\" e ha iniziato a osservarlo. Ha notato gli occhi persi nel vuoto e ha dunque chiesto supporto a una ragazza di sua conoscenza presente in autobus, la quale ha confermato i suoi dubbi sullo stato mentale di Aldo. Sono usciti dal bus insieme ad Aldo e si sono trovati di fronte la pattuglia del nucleo prevenzione anticrimine di Napoli. Con molta bravura ed empatia lo hanno aiutato e mi hanno avvertito del ritrovamento. Nonostante lo avessero messo a suo agio, Aldo aveva lo sguardo perso nel vuoto ma dopo poco ha iniziato a sciogliersi e, entrato in casa, ha abbracciato mio marito».\nCosa comporta, nella quotidianità, prendersi cura di un figlio autistico e quali difficoltà restano spesso invisibili agli occhi degli altri?\n«Io ho un aiuto in casa e siamo una rete attorno ad Aldo. Lo Stato non dà adeguate strutture, risorse e aiuti. Le strutture sociosanitarie sono carenti nei riguardi della patologia psichiatrica e nella gestione dell'autismo. Se non si ha una situazione economica favorevole, diventa difficile. Restiamo da soli in particolare quando chiudono le scuole e inizia il caldo estivo. In casa è difficile la gestione di un figlio autistico. A mia figlia, per permetterle di proseguire gli studi in tranquillità, le ho proposto di vivere in Convitto: lei ha fatto molti sacrifici per studiare. Si fanno scelte dure quando capitano queste cose, mentre all'estero le famiglie vengono tutelate e assistite».\nDopo quanto accaduto, quale messaggio vuole lanciare ai cittadini e alle istituzioni, anche in vista della lettera che vuole scrivere al Questore di Napoli?\n«Ai cittadini vorrei lanciare un messaggio: guardate in faccia le persone, umanizziamoci e torniamo a guardarci. Non corriamo a testa bassa. Alle istituzioni chiedo di creare dei percorsi specialistici per questi pazienti in modo da aiutare loro e le rispettive famiglie, i cosiddetti caregiver. Dalle forze dell'ordine ho ricevuto un trattamento superlativo. Ringrazio il Questore e tutte le forze di polizia, anche chi si è mosso sui social, che pure sono stati importanti. Ho preparato una lettera per il Questore per sottolineare la professionalità dei poliziotti, che stamane mi hanno richiamato perché volevano sapere come stesse Aldo».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Crime, Law and Justice"
  ],
  "topics": null,
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Aldo",
        "sentiment": "none"
      }
    ],
    "locations": [
      {
        "name": "Pozzuoli",
        "sentiment": "none"
      },
      {
        "name": "Piazza Garibaldi",
        "sentiment": "none"
      },
      {
        "name": "Arco Felice",
        "sentiment": "none"
      },
      {
        "name": "Napoli",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T23:52:59.032+02:00",
  "updated": "2026-01-24T00:07:59.000+02:00"
}