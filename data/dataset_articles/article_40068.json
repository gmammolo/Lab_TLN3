{
  "thread": {
    "uuid": "21cc65292cf4efe37b3088aa1c8733a048dc7123",
    "url": "https://tg.la7.it/cronaca/fedez-codacons-si-scusa-rapper-mai-detto-e-evasore-29-02-2024-207395",
    "site_full": "tg.la7.it",
    "site": "la7.it",
    "site_section": "http://tg.la7.it",
    "site_categories": [
      "politics",
      "law_government_and_politics"
    ],
    "section_title": "TGLA7 ultime notizie | TG LA7",
    "title": "Fedez, il Codacons si scusa con il rapper: \"Mai detto che è un evasore\" | TG LA7",
    "title_full": "Fedez, il Codacons si scusa con il rapper: \"Mai detto che è un evasore\" | TG LA7",
    "published": "2024-02-29T02:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tg.la7.it/sites/default/files/image-play/2024/02/207395_play.jpg?v=1709232298",
    "performance_score": 0,
    "domain_rank": 20173,
    "domain_rank_updated": "2024-02-27T12:10:14.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "21cc65292cf4efe37b3088aa1c8733a048dc7123",
  "url": "https://tg.la7.it/cronaca/fedez-codacons-si-scusa-rapper-mai-detto-e-evasore-29-02-2024-207395",
  "ord_in_thread": 0,
  "parent_url": null,
  "author": "Cosimo Piovasco",
  "published": "2024-02-29T02:00:00.000+02:00",
  "title": "Fedez, il Codacons si scusa con il rapper: \"Mai detto che è un evasore\" | TG LA7",
  "text": "Tra la separazione da Chiara Ferragni , la perdita di Muschio Selvaggio e la rottura del dente , finalmente una gioia per Fedez . Piccola, ma pur sempre, una gioia e di questi tempi vale tanto. Il Codacons ha chiesto scusa al rapper .\nL'associazione per i diritti dei consumatori è tornata sui suoi passi e, dopo aver accusato il cantante di \" evasione fiscale \" e di \" trame oscure \", ha inviato a Fedez una lettera firmata dal presidente, Carlo Rienzi , per chiedergli scusa.\nNon solo, il Codacons ha anche rimosso dal sito web il comunicato attraverso il quale si metteva in discussione la liceità della condotta del rapper e della sua famiglia. Comunicato che - si precisa - era arrivato dopo che l'artista si era dichiarato nullatenente in tribunale perché - aveva detto - è tutto intestato alle sue società.\nLa lettera integrale “Cari Colleghi,\nabbiamo letto con la massima attenzione la Vs. diffida e vogliamo precisare quanto segue. In primo luogo, il motivo per il quale l’associazione ha pubblicato il comunicato in questione è legato alle stesse iniziative del Sig. Fedez in cui lui stesso ha parlato delle modalità attraverso le quali gestisce i suoi patrimoni (ricordiamo sul punto, ad ogni buon conto, la seguente dichiarazione pubblica: “non ho intestato nulla a nome mio e dunque sono tecnicamente nullatenente perché è tutto intestato alle società della mia famiglia, come avviene per molti imprenditori e imprenditrici di questo paese.”). A tal riguardo, sicuramente non vi sfuggirà la considerazione secondo la quale il Vs. assistito è un personaggio pubblico con rilevanza pubblica. Lo stesso discorso sarebbe valso se determinate esternazioni fossero state proferite da un Ministro . Il Sig. Fedez ha un seguito che inevitabilmente lo rende influente sul pubblico e, come tale, inevitabilmente, si espone ancor di più ad eventuali critiche, riflettori puntati e controlli.\nAtteso che il Sig. Fedez si rivolge a milioni di persone va da sé che lo stesso, al pari degli altri personaggi di rilevanza pubblica, debba essere cristallino e trasparente perché si rivolge, appunto, a milioni di giovani di cui spesso e volentieri è preso come modello di vita e di crescita. Vogliamo ricordare, sul punto, come fu l’allora Premier Giuseppe Conte ad incaricare il Sig. Fedez e sua moglie a sensibilizzare, attraverso le proprie stories, i giovani ad indossare la mascherina nel corso dell’emergenza pandemica proprio per il seguito di cui gli stessi possono fregiarsi.\nNon vi sfuggirà altresì la funzione del Codacons che, si rammenta, è associazione di consumatori che ha tra i propri fini statutari il diritto di presentare esposti alle autorità relativamente a fenomeni di rilevanza sociale.\nSegnatamente lo Statuto del Codacons, all’art. 3 prevede che “L’Associazione, anche in adempimento dei principi fissati dall’art. 101 del TFUE – persegue il prioritario fine di tutelare i consumatori finali dai pregiudizi derivati da decisioni, accordi o pratiche concordate, ovvero da qualsivoglia tipo di attività illecita posti in essere da soggetti pubblici o privati e volti a falsare la concorrenza in materia di fornitura di beni o servizi nonché turbare aste pubbliche o ostacolare organi pubblici di vigilanza su banche e intermediari finanziari,(…)” e che “Vigila sulla corretta gestione del mercato mobiliare per contrastarne l’alterazione e la manipolazione da parte di soggetti privilegiati;”\nCon riferimento in particolare al diritto di critica del CODACONS sempre lo Statuto prevede che l’associazione “Promuove iniziative di informazione per la tutela degli utenti dei servizi finanziari, bancari o assicurativi;”.\nDunque, il diritto di informazione e di critica rientra tra le funzioni specifiche statutarie dell’associazione che persegue la trasparenza assoluta nei comportamenti dei contribuenti. Diritto di critica qualificato del Codacons che è stato espressamente riconosciuto, fra le tante pronunce, dalla Corte di Cassazione, Sez. V penale:\n“La Corte d’Appello avrebbe dovuto limitarsi a riscontrare il nucleo di verità incontestato insito nei comunicati Codacons, pertinente alla materialità dell’investimento effettuato presso la società Lehman ed alla sussistenza di legami familiari tra la parte lesa e Terenzio Cugia, provvisto di un ruolo gestionale preminente presso la società emittente dei titoli acquistati dalla Siae, concretizzando l’esercizio del diritto di critica la manifestazione di interrogativi in proposito, sia pure in forma ironica e allusiva. Ciò tanto più considerata la funzione del Codacons, ente preposto a tutela delle esigenze dei consumatori. Sulla scorta delle considerazioni fin qui esposte si deve pertanto procedere all’annullamento della sentenza impugnata perché il fatto non costituisce reato”. (Cassazione penale sez. V, 25/01/2017, (ud. 25/01/2017, dep. 14/03/2017), n.12265).\nDunque, il Codacons ha un diritto di critica più ampio rispetto all’italiano medio.\nPosto quanto sopra, attesi i suddetti scopi statutari del CODACONS, ci permettiamo di ribadire come sia indubitabile che un fatto del genere, ovvero l’amministrazione di un ingente patrimonio attraverso diverse società che sono state oggetto di diverse operazioni, potrebbe condurre ad una, ancorchè non voluta, elusione fiscale (non evasione) che potrebbe impedire o rendere arduo alle Autorità l’accertamento dei redditi.\nDopo tutto questo vorremmo precisare che non era nostra intenzione assolutamente di accusare il Sig. Fedez né di evasione fiscale né di altre ipotesi che possano sussumersi in fattispecie penalmente rilevanti o fiscalmente rilevanti.\nPiuttosto, era nostra intenzione limitarci ad una semplice esposizione dei fatti.\nVi sarà senz’altro noto, e non vogliamo di certo insegnarvelo noi, che, ai sensi del combinato disposto degli artt. 684 c.p. e 114 e 329 c.p.p., l’esposto alle Autorità non è un atto coperto dal segreto e di cui sia vietata la pubblicazione a mezzo stampa non essendo un atto formato dal P.m. nel corso delle indagini e sottoposto dunque al segreto (“Ai fini dell’integrazione del reato di pubblicazione arbitraria di atti di un procedimento penale, non rientra nel divieto di pubblicazione di cui all’art. 114 c.p.p. una denuncia presentata al pubblico ministero o alla polizia giudiziaria, in quanto non atto di indagine compiuto da costoro.” Cassazione penale , sez. I , 02/02/2017, n. 21290).\nPosto dunque che da parte nostra , si ribadisce, non vi era alcun intento accusatorio , se il Sig. Lucia ha avuto tale impressione noi ci scusiamo e sicuramente toglieremo questo comunicato dal sito web .\nInoltre, valuteremo, dopo avere ricevuto il parere che stiamo chiedendo oggi stesso all’Agcm e all’Agenzia delle Entrate, per maggiore trasparenza e chiarezza dei nostri scopi sociali, se pubblicare integralmente l’esposto.\nQuindi ci scusiamo per l’equivoco e per gli eventuali toni utilizzati .\nVi salutiamo con cordialità. E vi invitiamo alle prossime iniziative del CODACONS, come doveroso, che avranno ad oggetto il Vostro assistito”.\nPer restare aggiornato sulle ultime notizie segui gratis il canale whatsapp del Tgla7\nPuoi anche iscriverti al canale whatsapp della rete la7\nContinua a leggere su Tg.La7.it Notizie correlate La lettera Incidente per Fedez: ecco cos'è successo al rapper La notizia nelle stories di Instagram 28.02.2024",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Human Interest"
  ],
  "external_links": [
    "https://whatsapp.com/channel/0029Va5WHzCJENy2cArrEw1s",
    "https://whatsapp.com/channel/0029VaAlnkxICVfiROwdcN3k",
    "https://www.whatsapp.com/channel/0029VaAlnkxICVfiROwdcN3k",
    "https://www.whatsapp.com/channel/0029Va5WHzCJENy2cArrEw1s"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-03-01T00:13:30.490+02:00",
  "updated": "2024-03-01T00:13:30.490+02:00"
}