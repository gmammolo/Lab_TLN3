{
  "thread": {
    "uuid": "66b2a18b482bdec72967ad502ea7fa31db1b6cb3",
    "url": "https://main.correct.go.th/%e0%b9%84%e0%b8%95%e0%b8%a3%e0%b8%a1%e0%b8%b2%e0%b8%aa%e0%b9%81%e0%b8%a3%e0%b8%81-%e0%b8%82%e0%b8%ad%e0%b8%87%e0%b8%81%e0%b8%a3%e0%b8%a1%e0%b8%a3%e0%b8%b2%e0%b8%8a%e0%b8%97%e0%b8%b1%e0%b8%93-2/",
    "site_full": "main.correct.go.th",
    "site": "correct.go.th",
    "site_section": "https://main.correct.go.th/",
    "site_categories": [
      "crime, law and justice",
      "education",
      "politics",
      "economy, business and finance",
      "religion and belief"
    ],
    "section_title": "หน้าแรก - DEPARTMENT OF CORRECTIONS",
    "site_title": "หน้าแรก - DEPARTMENT OF CORRECTIONS",
    "title": "ไตรมาสแรก ของกรมราชทัณฑ์ ชูความสำเร็จการแก้ไขฟื้นฟูผู้ต้องขังเชิงรุกและการน้อมนำพระบรมราโชบายสู่การปฏิบัติอย่างเป็นรูปธรรม",
    "title_full": "ไตรมาสแรก ของกรมราชทัณฑ์ ชูความสำเร็จการแก้ไขฟื้นฟูผู้ต้องขังเชิงรุกและการน้อมนำพระบรมราโชบายสู่การปฏิบัติอย่างเป็นรูปธรรม",
    "published": "2026-01-21T11:23:00.000+02:00",
    "replies_count": 0,
    "participants_count": 1,
    "site_type": "news",
    "country": "TH",
    "main_image": "https://main.correct.go.th/wp-content/uploads/2026/01/1-38.jpg",
    "performance_score": 0,
    "domain_rank": 308823,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "66b2a18b482bdec72967ad502ea7fa31db1b6cb3",
  "url": "https://main.correct.go.th/%e0%b9%84%e0%b8%95%e0%b8%a3%e0%b8%a1%e0%b8%b2%e0%b8%aa%e0%b9%81%e0%b8%a3%e0%b8%81-%e0%b8%82%e0%b8%ad%e0%b8%87%e0%b8%81%e0%b8%a3%e0%b8%a1%e0%b8%a3%e0%b8%b2%e0%b8%8a%e0%b8%97%e0%b8%b1%e0%b8%93-2/",
  "ord_in_thread": 0,
  "author": "ประชาสัมพันธ์ กรมราชทัณฑ์",
  "published": "2026-01-21T11:23:00.000+02:00",
  "title": "ไตรมาสแรก ของกรมราชทัณฑ์ ชูความสำเร็จการแก้ไขฟื้นฟูผู้ต้องขังเชิงรุกและการน้อมนำพระบรมราโชบายสู่การปฏิบัติอย่างเป็นรูปธรรม",
  "text": "กรมราชทัณฑ์ ภายใต้นโยบายของ พันตำรวจโท ประวุธ วงศ์สีนิล อธิบดีกรมราชทัณฑ์ ให้ความสำคัญกับการบริหารงานราชทัณฑ์ให้ทันสมัย โปร่งใส และมีประสิทธิภาพ รวมทั้งการขับเคลื่อนภารกิจด้านการพัฒนา พฤตินิสัยและการฟื้นฟูผู้ก้าวพลาด เพื่อให้สามารถกลับคืนสู่สังคมได้อย่างมีคุณค่า ในการดำเนินโครงการและกิจกรรมสำคัญตามนโยบายรัฐมนตรีว่าการกระทรวงยุติธรรม (Quick Win) ประจำปีงบประมาณ พ.ศ. 2569 ในช่วงเดือนตุลาคม – ธันวาคม 2568 โดยมุ่งเน้นการพัฒนาระบบงานราชทัณฑ์ให้สอดคล้องกับหลักนิติธรรม ควบคู่กับการยกระดับคุณภาพชีวิตผู้ต้องขังเพื่อเสริมสร้างโอกาสในการคืนคนดีสู่สังคม ได้แก่ การขับเคลื่อนตามรอยพระยุคลบาทและหลักปรัชญาเศรษฐกิจพอเพียง กรมราชทัณฑ์ได้น้อมนำ พระบรมราโชบายและหลักการทรงงานมาเป็นแนวทางหลักในการปฏิบัติราชการ โดยความคืบหน้าสำคัญ ประกอบด้วย การขับเคลื่อนโครงการพระราชทานในพระบาทสมเด็จพระวชิรเกล้าเจ้าอยู่หัว “โคกหนองนาแห่งน้ำใจและความหวัง กรมราชทัณฑ์” ตามพระราชกฤษฎีกาอภัยโทษ พ.ศ. 2568 ดำเนินการอบรมผู้ต้องขัง รวม 19,431 ราย ตลอดจนการดำเนินงานข้อกำหนดกรุงเทพ (Bangkok Rules) ตามโครงการกำลังใจในพระดำริฯ พระเจ้าหลานเธอพระองค์เจ้าพัชรกิติยาภา ซึ่งมีเรือนจำและทัณฑสถาน จำนวน 107 แห่ง ที่ดูแลผู้ต้องขังหญิง ยกระดับการดูแลคุณภาพชีวิต การปฏิบัติตามมาตรฐานสากล และโครงการเตรียมความพร้อมก่อนปล่อยตามหลักปรัชญาเศรษฐกิจพอเพียง (หลักสูตร 5 เดือน) ภายใต้โครงการกำลังใจในพระดำริฯ พระเจ้าหลานเธอพระองค์เจ้าพัชรกิติยาภา ซึ่งมีผู้ต้องขังเข้ารับการอบรมกว่า 1,200 คน นอกจากนี้ยังได้ส่งเสริมการศึกษาและการเรียนรู้ผู้ต้องขัง โดยการพัฒนา “ห้องสมุดพร้อมปัญญา” ตามแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา สยามบรมราชกุมารี สำหรับการยกระดับระบบการแก้ไขฟื้นฟูและสร้างโอกาสในการกลับสู่สังคม กรมราชทัณฑ์ได้ดำเนินการเชิงรุกผ่านโครงการ “ศูนย์ประสานงานและส่งเสริมการมีงานทำ (CARE)” มีผู้ต้องขัง ผู้พ้นโทษ ประชาชน เข้ารับบริการ รวม 30,060 ราย และสามารถส่งผู้ต้องขังออกไปทำงานในสถานประกอบการภายนอกได้ตามเป้าหมาย แม้ในสภาวะเศรษฐกิจชะลอตัว นอกจากนี้ยังมีการเสริมสร้างทักษะอาชีพผ่านโครงการ “ช่างอาสาสร้างสุข” และกิจกรรม “ราชทัณฑ์ช่วยเหลือสังคม” มีประชาชนจำนวน 10,656 คน เข้ารับการบริการซ่อมอุปกรณ์เครื่องใช้ไฟฟ้ากับผู้ต้องขังกว่า 1,200 คน ที่เป็นช่างอาสา จากเรือนจำและทัณฑสถานทั่วประเทศ ซึ่งเป็นการนำผู้ต้องขังออกไปบำเพ็ญประโยชน์ต่อสาธารณะ เพื่อสร้างความเชื่อมั่นและการยอมรับจากภาคประชาชน และมีการนำเครื่องมือติดตามตัวอิเล็กทรอนิกส์ (EM) มาใช้บริหารจัดการผู้ต้องขังภายหลังการปล่อยตัว เพื่อความปลอดภัยของสังคมอย่างสูงสุด นอกจากนี้ยังมี โครงการอ่านหนังสือลดวันต้องโทษ Read for Release ขับเคลื่อนการอ่านหนังสือประกอบการเลื่อนชั้นในปีงบประมาณ 2569 มีเรือนจำ/ทัณฑสถานนำร่อง จำนวน 61 แห่ง มีผู้ต้องขังเข้าร่วมโครงการฯ ในรอบเดือนธันวาคม 2568 จำนวน 1,607 คน การพัฒนากฎหมายและการพัฒนาระบบงานยุติธรรม เพื่อให้การบริหารงานราชทัณฑ์มีความโปร่งใสและมีประสิทธิภาพ กรมราชทัณฑ์ได้นำนวัตกรรมมาปรับใช้ อาทิ การทดลองระบบ “ตู้ไปรษณีย์อิเล็กทรอนิกส์ (DOC Prompt Post)” เพื่ออำนวยความสะดวกในการสื่อสารระหว่างผู้ต้องขังและญาติ ซึ่งได้รับผลตอบรับในระดับดีมากจากการนำร่องใน 5 เรือนจำ นอกจากนี้ในปีงบประมาณ พ.ศ. 2569 ยังให้ตระหนักถึงความสำคัญในการแก้ไขฟื้นฟูผู้ต้องขังคดียาเสพติดในเรือนจำโดยมีเป้าหมาย 131 แห่ง กรมราชทัณฑ์ ยังคงมุ่งมั่นขับเคลื่อนภารกิจตามนโยบาย ‘ยกระดับระบบการแก้ไขฟื้นฟูผู้กระทำผิด’ อย่างต่อเนื่อง โดยมุ่งเน้นการบูรณาการความร่วมมือกับภาคีเครือข่ายทุกภาคส่วน เพื่อเปิดโอกาสในการเริ่มต้นชีวิตใหม่ให้แก่ผู้ที่เคยก้าวพลาด ให้สามารถกลับคืนสู่สังคมและดำรงชีวิตร่วมกับผู้อื่นได้อย่างปกติสุข มีศักดิ์ศรี มีคุณค่า และร่วมเสริมสร้างความเข้มแข็งในการให้ความช่วยเหลือให้ครอบคลุม อันเป็นการคืนคนดีสู่สังคมอย่างยั่งยืนต่อไป",
  "highlightText": "",
  "highlightTitle": "",
  "highlightThreadTitle": "",
  "language": "thai",
  "sentiment": "positive",
  "categories": [
    "Crime, Law and Justice",
    "Politics"
  ],
  "topics": [
    "Crime, Law and Justice->law enforcement",
    "Politics->civil and public service",
    "Politics->government policy",
    "Politics->political process"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": "gov_news",
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T07:58:35.334+02:00",
  "updated": "2026-01-22T08:05:57.000+02:00"
}