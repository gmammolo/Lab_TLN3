{
  "thread": {
    "uuid": "3206749aac77b531da3ab9299684aac7b924a138",
    "url": "https://primalamartesana.it/cronaca/agenti-della-polizia-locale-salvano-la-vita-a-un-camionista/",
    "site_full": "primalamartesana.it",
    "site": "primalamartesana.it",
    "site_section": "https://primalamartesana.it/notizie-locali/martesana",
    "site_categories": [
      "media",
      "health",
      "human interest",
      "social issue",
      "sport",
      "disaster and accident",
      "arts, culture and entertainment",
      "crime, law and justice",
      "economy, business and finance",
      "lifestyle and leisure"
    ],
    "section_title": "Cronaca e notizie Martesana - Prima la Martesana",
    "site_title": "Prima la Martesana - Cronaca e notizie dalla Martesana",
    "title": "Agenti della Polizia Locale salvano la vita a un camionista",
    "title_full": "Agenti della Polizia Locale salvano la vita a un camionista",
    "published": "2026-01-22T10:12:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://primalamartesana.it/media/2021/10/incidente-mortale-vimodrone-polizia-locale-118-ambulanza-e1722064096542.jpg",
    "performance_score": 0,
    "domain_rank": 198713,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3206749aac77b531da3ab9299684aac7b924a138",
  "url": "https://primalamartesana.it/cronaca/agenti-della-polizia-locale-salvano-la-vita-a-un-camionista/",
  "ord_in_thread": 0,
  "author": "Fabio Ralli",
  "published": "2026-01-22T10:12:00.000+02:00",
  "title": "Agenti della Polizia Locale salvano la vita a un camionista",
  "text": "Al lieto fine hanno concorso diversi fattori, tra cui la prontezza degli operatori e in particolare l’intuito di uno di loro, che con un passato da soccorritore del 118 ha capito che qualcosa non andava.\nAgenti salvano la vita a un autotrasportatore\nGli agenti della Polizia Locale di Vimodrone hanno salvato la vita a un camionista in difficoltà che era rimasto incastrato con il suo mezzo pesante in via Cadorna. È accaduto giovedì pomeriggio, 15 gennaio 2026.\nUna pattuglia era stata allertata per un Tir finito nel dedalo di strade dove vige il divieto di accesso per i veicoli sopra le 3,5 tonnellate. Alla vista delle divise, il conducente è sceso dall’abitacolo e gli agenti hanno notato che faceva fatica a respirare.\nL’intervento del 118: “Vi deve la vita”\nNon è stato facile comunicare: di nazionalità bulgara, parlava poche parole di inglese. E altrettanto difficile è stato fargli capire che fosse necessario l’ausilio del personale sanitario. A chiedere l’intervento del 118 è stata proprio la Locale. E agli agenti i soccorritori lo hanno detto chiaramente, una volta controllati i parametri: “Vi deve la vita”.\nIl 50enne, infatti, è affetto da una patologia cardiaca che aveva generato un’embolia polmonare. E preoccupato per il fatto di dover lasciare in strada il suo camion, poi spostato dalla stessa Locale, non voleva essere portato al Pronto soccorso. Sono stati proprio gli agenti a insistere e a convincerlo.\nTrasportato in codice rosso al San Raffaele\nÈ stato trasportato in codice rosso al San Raffaele, ospedale nel quale è stato sottoposto ad accertamenti, prima che il 50enne optasse per la dimissione contro il parere dei medici, che avrebbero voluto sottoporlo a un’operazione chirurgica. Ha però rassicurato di seguire una terapia.\nIl comandante Mario Lamberti ha voluto tributare un plauso ai suoi agenti:\n“Sono stati molto bravi nel cogliere la situazione – ha osservato – Sono orgoglioso di poter contare su operatori attenti e preparati”.\nE che si sono trasformati in “angeli custodi”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Crime, Law and Justice"
  ],
  "topics": [
    "Human Interest->human mishap",
    "Crime, Law and Justice->police"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T11:11:44.079+02:00",
  "updated": "2026-01-22T11:14:36.000+02:00"
}