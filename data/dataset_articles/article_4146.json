{
  "thread": {
    "uuid": "082247cb8b7dfc1d6c8171cf03b612deb6561792",
    "url": "https://www.ticinonews.ch/economia/il-ticino-in-prima-linea-nella-lotta-ai-fallimenti-abusivi-424831",
    "site_full": "www.ticinonews.ch",
    "site": "ticinonews.ch",
    "site_section": "https://www.ticinonews.ch/ticino",
    "site_categories": [
      "media",
      "top_news_ch",
      "top_news",
      "war, conflict and unrest",
      "economy, business and finance",
      "disaster and accident",
      "crime, law and justice",
      "politics",
      "sport"
    ],
    "section_title": "Ticino - Ticinonews.ch ",
    "site_title": "Ticinonews.ch – Il Ticino in diretta: News, Ultima Ora, Sport, Multimedia",
    "title": "Il Ticino in prima linea nella lotta ai fallimenti abusivi",
    "title_full": "Il Ticino in prima linea nella lotta ai fallimenti abusivi",
    "published": "2026-01-22T11:38:00.000+02:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "https://dexter-cdn01.gruppocdt.ch/ticinonews/stories/2026/01/22/960x640/68259935-397f-4e71-b88e-891413eaa9ef.jpg",
    "performance_score": 0,
    "domain_rank": 158894,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "082247cb8b7dfc1d6c8171cf03b612deb6561792",
  "url": "https://www.ticinonews.ch/economia/il-ticino-in-prima-linea-nella-lotta-ai-fallimenti-abusivi-424831",
  "ord_in_thread": 0,
  "author": "Ats",
  "published": "2026-01-22T11:38:00.000+02:00",
  "title": "Il Ticino in prima linea nella lotta ai fallimenti abusivi",
  "text": "Il Ticino è da anni attivamente impegnato nella lotta contro i fallimenti abusivi e si conferma all’avanguardia rispetto alle misure recentemente introdotte a livello federale. Come si legge in una nota del DI, dal 2019 opera presso l’Ufficio dei fallimenti una figura specializzata, il perito contabile, con il compito di individuare e contrastare gli abusi. Tra il 2019 e il 2025 sono stati segnalati al Ministero pubblico 271 incarti per possibili reati fallimentari. Un approccio mirato che rafforza la prevenzione e la tutela del tessuto economico cantonale.\nDal 1. gennaio 2025 sono entrate in vigore nuove misure federali per contrastare i fallimenti abusivi, tra cui la modifica parziale dell’articolo 11 della Legge federale sull’esecuzione e sul fallimento (LEF). Si tratta, come viene sottolineato nella nota, «di un importante passo avanti nella prevenzione dei reati di natura penale legati ai fallimenti». Il Ticino, che ha contribuito ad ispirare la modifica legislativa federale, si conferma quindi all’avanguardia in questo ambito. Già da diversi anni, infatti, il Dipartimento delle istituzioni ha scelto di intervenire in modo mirato per contrastare un fenomeno che danneggia profondamente il tessuto economico e sociale.\nUn bilancio molto positivo\nI risultati di questo nuovo approccio, sottolinea il DI, sono concreti. Tra il 2 agosto 2019 e il 31 dicembre 2025 sono stati segnalati al Ministero pubblico 271 incarti per possibili reati fallimentari, un numero nettamente superiore rispetto al passato. Va però ricordato che non di rado in una segnalazione sono comprese più ipotesi di reato. Accanto a reati tipicamente legati al fallimento quali l’omissione di contabilità (166 CP), la bancarotta fraudolenta (163 CP) e la cattiva gestione (165 CP), sono state segnalate anche ipotesi di reato al di fuori di questo ambito. La fattispecie più segnalata è l’omissione di contabilità (166 CP), spesso in relazione con altre ipotesi di reato, con 203 casi. Seguono la cattiva gestione (165 CP), con 139 casi, e la bancarotta fraudolenta (163 CP), con 42 casi.\nIn relazione alle misure introdotte durante la pandemia per sostenere l’economia sono stati segnalati anche 81 casi di Contravvenzione all’ordinanza sui crediti Covid-19. In questi anni di attività il perito si è confrontato con tutte le problematiche legate ai reati fallimentari, dai fallimenti seriali al commercio di società vuote e alla liberazione fittizia del capitale sociale.\nIn diversi casi è emerso come le imprese fossero sottocapitalizzate fin dall’inizio, in quanto la società era stata acquistata già vuota oppure perché il capitale proprio era stato ritornato agli azionisti subito dopo l’iscrizione della società a registro di commercio. Frequenti anche i casi dove la contabilità non veniva tenuta, oppure aggiornata con mesi di ritardo, così come i casi di inosservanza delle norme previste dal codice delle obbligazioni in merito alla perdita di capitale e di eccedenza di debiti.\nTra collaborazione e prospettive\nOltre ai risultati numerici, questa figura ha permesso di rafforzare la collaborazione tra i diversi servizi dell’Amministrazione cantonale, con il Ministero pubblico e con la Polizia cantonale, Sezione Reati Economico Finanziari.\nLo scopo dell’introduzione di questa nuova figura professionale che esiste dal 2025 in tutti i Cantoni, è duplice: da un lato far emergere e perseguire penalmente gli abusi, dall’altro ridurre nel medio-lungo termine il numero dei fallimenti abusivi, rendendo meno attrattivo l’uso di strutture aziendali per scopi fraudolenti.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->court",
    "Crime, Law and Justice->fraud"
  ],
  "ai_allow": true,
  "has_canonical": true,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ch",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T11:43:35.713+02:00",
  "updated": "2026-01-23T12:10:50.000+02:00"
}