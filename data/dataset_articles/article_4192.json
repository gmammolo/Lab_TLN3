{
  "thread": {
    "uuid": "64138f0f5bc072068a9986e7b51c616f6ad47953",
    "url": "https://warminsko-mazurska.policja.gov.pl/ol/aktualnosci/147146,Policjant-w-czasie-wolnym-od-sluzby-zatrzymal-sprawce-kradziezy-i-odzyskal-skrad.html",
    "site_full": "warminsko-mazurska.policja.gov.pl",
    "site": "policja.gov.pl",
    "site_section": "https://warminsko-mazurska.policja.gov.pl/dokumenty/rss/32-rss-1.rss",
    "site_categories": [
      "media",
      "law_government_and_politics",
      "us_government_resources",
      "disaster and accident",
      "human interest",
      "lifestyle and leisure",
      "crime, law and justice",
      "social issue"
    ],
    "section_title": "Policja Warmińsko-Mazurska - Aktualności",
    "site_title": null,
    "title": "Policjant w czasie wolnym od służby zatrzymał sprawcę kradzieży i odzyskał skradzione elektronarzędzia",
    "title_full": "Policjant w czasie wolnym od służby zatrzymał sprawcę kradzieży i odzyskał skradzione elektronarzędzia",
    "published": "2026-01-22T11:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://warminsko-mazurska.policja.gov.pl/dokumenty/zalaczniki/32/oryginal/32-300225.jpg",
    "performance_score": 0,
    "domain_rank": 50562,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "64138f0f5bc072068a9986e7b51c616f6ad47953",
  "url": "https://warminsko-mazurska.policja.gov.pl/ol/aktualnosci/147146,Policjant-w-czasie-wolnym-od-sluzby-zatrzymal-sprawce-kradziezy-i-odzyskal-skrad.html",
  "ord_in_thread": 0,
  "author": null,
  "published": "2026-01-22T11:00:00.000+02:00",
  "title": "Policjant w czasie wolnym od służby zatrzymał sprawcę kradzieży i odzyskał skradzione elektronarzędzia",
  "text": "Policjant w czasie wolnym od służby zatrzymał sprawcę kradzieży i odzyskał skradzione elektronarzędzia\nKażdego dnia policjanci pełniący służbę są gotowi na reagowanie na wszelkie przejawy naruszeń prawa. Mł. asp. Krzysztof Sabinicz z Komendy Miejskiej Policji w Olsztynie udowodnił, że nawet poza służbą pozostaje czujny. Dzięki jego zdecydowanej reakcji zatrzymał jednego ze sprawców kradzieży sklepowej i odzyskał skradzione elektronarzędzia.\nW środę (21.01.2026) mł. asp. Krzysztof Sabinicz pełniący na co dzień służbę w Wydziale Ruchu Drogowego Komendy Miejskiej Policji w Olsztynie, będąc w Lidzbarku Warmińskim czasie wolnym od służby, jadąc prywatnym samochodem zauważył dwóch mężczyzn, za którymi biegł inny mężczyzna. Ci pierwsi ewidentnie mu uciekali. Mieli ze sobą jakieś przedmioty. Policjant natychmiast zainteresował się tą sytuacją i po szybkim rozeznaniu dowiedział się, że uciekający mężczyźni to sprawcy kradzieży elektronarzędzi z jednego ze sklepów na terenie Lidzbarka Warmińskiego. Funkcjonariusz bez chwili zawahaniu najpierw pojechał samochodem za mężczyznami, a następnie, widząc gdzie pobiegli ruszył za nimi pieszo. Po chwili policjant zatrzymał jednego ze sprawców i wezwał na miejsce umundurowanych kolegów. 22-latek miał przy sobie skradziony sprzęt o wartości blisko 400 zł. Lidzbarscy funkcjonariusze szybko ustalili drugiego ze sprawców wykroczenia. Elektronarzędzia w stanie nienaruszonym wróciły na sklepową półkę. Policjanci sporządzili wniosek do sądu o ukaranie obu sprawców kradzieży.\n(ab/aj)",
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->robbery and theft",
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T12:21:15.020+02:00",
  "updated": "2026-01-22T12:24:05.000+02:00"
}