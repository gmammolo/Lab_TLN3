{
  "thread": {
    "uuid": "771538cbfbc4d02ac1f77a4000c3f9a53df6d315",
    "url": "https://www.strettoweb.com/2026/01/beni-confiscati-importante-approvazione-in-commissione-antimafia-leuropa-si-allinea-esulta-minasi-cosa-cambia-ora/2027869/",
    "site_full": "www.strettoweb.com",
    "site": "strettoweb.com",
    "site_section": "https://www.strettoweb.com/feed",
    "site_categories": [
      "media",
      "top_news_it",
      "top_news",
      "crime, law and justice",
      "politics",
      "sport",
      "arts, culture and entertainment",
      "disaster and accident",
      "economy, business and finance"
    ],
    "section_title": "StrettoWeb",
    "site_title": "StrettoWeb | Notizie di Calabria e Sicilia, news dall&#039;Italia, cronaca Reggio e Messina",
    "title": "Beni Confiscati, importante approvazione in Commissione Antimafia: l'Europa si allinea. Esulta Minasi: cosa cambia ora",
    "title_full": "Beni Confiscati, importante approvazione in Commissione Antimafia: l'Europa si allinea. Esulta Minasi: cosa cambia ora",
    "published": "2026-01-22T11:58:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.strettoweb.com/wp-content/uploads/2026/01/Tilde-Minasi-1200x830.jpeg",
    "performance_score": 2,
    "domain_rank": 74045,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 20,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "771538cbfbc4d02ac1f77a4000c3f9a53df6d315",
  "url": "https://www.strettoweb.com/2026/01/beni-confiscati-importante-approvazione-in-commissione-antimafia-leuropa-si-allinea-esulta-minasi-cosa-cambia-ora/2027869/",
  "ord_in_thread": 0,
  "author": "Consolato Cicciù",
  "published": "2026-01-22T11:58:00.000+02:00",
  "title": "Beni Confiscati, importante approvazione in Commissione Antimafia: l'Europa si allinea. Esulta Minasi: cosa cambia ora",
  "text": "“Qualche giorno fa abbiamo approvato all’unanimità, in Commissione parlamentare Antimafia, la relazione sull’adeguamento del Codice antimafia al nuovo quadro europeo sul recupero e la confisca dei beni, presentata dal collega della Lega on. Erik Umberto Pretto. È un passaggio importantissimo per rafforzare la risposta patrimoniale alla criminalità organizzata e rendere più omogenei gli strumenti in uso negli Stati membri”. A parlare è il Senatore della Lega Tilde Minasi, componente della Commissione parlamentare di inchiesta sul fenomeno delle mafie e, al suo interno, del Comitato proprio sui beni confiscati.\n“La direttiva UE 2024/1260 – spiega il Senatore – introduce standard minimi comuni sul reperimento e l’identificazione dei beni, sul congelamento e sulla confisca, e richiama con forza l’esigenza di una gestione efficace degli asset per preservarne il valore e consentirne una destinazione coerente con l’interesse pubblico. Il recepimento – prosegue – dovrà avvenire entro il 23 novembre 2026 e abbiamo il dovere di utilizzare questa scadenza come leva per ridurre ritardi e frammentazioni, rendendo più lineare ed efficiente l’intero percorso, dal rintraccio dei beni da sequestrare al riuso sociale, per evitare che restino abbandonati e vengano magari vandalizzati, come troppo spesso accade”.\n“Il fatto che questa spinta arrivi dall’Europa, poi, è particolarmente significativo: l’Italia è il primo Paese ad aver varato un complesso unitario, forte ed efficacie di norme antimafia e attendeva da tempo che anche gli altri Stati membri dell’UE finalmente se ne dotasse, così da uniformare le leggi europee in tema di lotta alle organizzazioni mafiose e potenziare questa battaglia, che deve necessariamente essere comune, vista la pervasività delle organizzazioni criminali anche al di fuori dei confini italiani”.\n“Questa normativa è una tappa fondamentale”\n“Questa normativa, dunque – dice ancora Minasi – rappresenta una tappa fondamentale su questo percorso: recepisce istituti e nozioni propri della nostra azione antimafia, soprattutto in tema di contrasto patrimoniale, e li estende anche al resto dell’Unione. L’urgenza d’altronde è anche nei numeri – aggiunge – secondo stime richiamate a livello europeo, nel 2019 i ricavi generati dai principali mercati criminali in UE sono stati quantificati in circa 139 miliardi di euro. È su questa massa finanziaria che le organizzazioni mafiose alimentano potere, infiltrazioni e capacità di corruzione. Per questo l’aggressione ai patrimoni illeciti deve essere unitaria, estesa a tutti gli Stati membri e capace di produrre risultati tangibili per i cittadini”.\n“Colpire i patrimoni dei clan, d’altronde – ricorda Minasi – significa colpirli al cuore e indebolirli, e riuscire a restituire quei beni alla collettività significa in qualche modo risarcirla del male fatto dalle mafie, oltre che offrire anche nuove opportunità di sviluppo sociale. La Lega – continua il Senatore – considera la strategia patrimoniale una priorità nel contrasto alle organizzazioni criminali. Tanto che, anche in Senato, ci stiamo particolarmente impegnando su questo fronte: sono infatti cofirmataria del disegno di legge ‘Disposizioni in materia di destinazione dei beni sequestrati e confiscati ai sensi del codice delle leggi antimafia e delle misure di prevenzione’, d’iniziativa del senatore Massimo Garavaglia”.\n“L’obiettivo – prosegue Minasi – è fare in modo che ogni bene sottratto alla criminalità organizzata non resti bloccato o abbandonato, ma torni rapidamente alla collettività, con procedure chiare e controlli rigorosi, sostenendo Comuni, terzo settore ed economia sociale nel riutilizzo. È così che lo Stato – conclude – rende visibile la propria forza e diventa modello: quando trasforma la sottrazione del potere mafioso in opportunità di legalità e sviluppo per i territori”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice",
    "Politics"
  ],
  "topics": [
    "Crime, Law and Justice->court",
    "Crime, Law and Justice->organised crime",
    "Politics->government"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Tilde Minasi",
        "sentiment": "none"
      },
      {
        "name": "Umberto Pretto",
        "sentiment": "none"
      }
    ],
    "locations": [],
    "organizations": [
      {
        "name": "Commissione parlamentare Antimafia",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      },
      {
        "name": "Comitato",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Lega",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T12:24:19.664+02:00",
  "updated": "2026-01-23T13:04:19.000+02:00"
}