{
  "thread": {
    "uuid": "443edea5a20629f919fc04ae1986d8118df987f8",
    "url": "https://gianlucadimarzio.com/it/italiano-intervista-fiorentina-viktoria-plzen-conference-league-news-18-aprile-2024",
    "site_full": "gianlucadimarzio.com",
    "site": "gianlucadimarzio.com",
    "site_section": "http://gianlucadimarzio.com/feed",
    "site_categories": [
      "sports"
    ],
    "section_title": "",
    "title": "Fiorentina, Italiano: \"Sforzi ripagati, dedichiamo la vittoria alla famiglia di Joe Barone\"",
    "title_full": "Fiorentina, Italiano: \"Sforzi ripagati, dedichiamo la vittoria alla famiglia di Joe Barone\"",
    "published": "2024-04-18T19:12:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://gianlucadimarzio.com/images/italiano_fiorentina-image-1.jpg?p=fb&amp;s=3286ae4dd226b56e06a21eabdc29d4f5",
    "performance_score": 0,
    "domain_rank": 36578,
    "domain_rank_updated": "2024-04-16T13:07:52.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "443edea5a20629f919fc04ae1986d8118df987f8",
  "url": "https://gianlucadimarzio.com/it/italiano-intervista-fiorentina-viktoria-plzen-conference-league-news-18-aprile-2024",
  "ord_in_thread": 0,
  "parent_url": null,
  "author": "Gianluca Di Marzio",
  "published": "2024-04-18T19:12:00.000+03:00",
  "title": "Fiorentina, Italiano: \"Sforzi ripagati, dedichiamo la vittoria alla famiglia di Joe Barone\"",
  "text": "Finisce 2-0 Fiorentina-Viktoria Plzen, partita valida per il ritorno dei quarti di finale di Conference League. Dopo lo 0-0 dell'andata, i viola portano a casa la qualificazione grazie alle reti di Nico Gonzalez e di Biraghi nei supplementari. Al termine del match, Vincenzo Italiano ha rilasciato alcune dichiarazioni ai microfoni di Sky Sport.\nFiorentina-Viktoria Plzen, le parole di Italiano nel post partita\nL'allenatore della\nFiorentina ha iniziato: \"La semifinale era il nostro obiettivo. Abbiamo aggredito la partita e per certi versi pensavo fosse stregata: è un passaggio del turno che ci rende molto felici. Proveremo anche quest'anno a raggiungere la finale, ma stasera è una soddisfazione enorme. Abbiamo preparato andata e ritorno in due modi diversi, temevo il Viktoria Plzen per la loro capacità di non prendere gol, siamo stati bravi a giocarci tutto in casa\".\nVincenzo Italiano ha poi proseguito: \"Ho visto i ragazzi felici, siamo stati ripagati per un periodo in cui stiamo giocando ogni 3 giorni. Dedichiamo questa vittoria con tutto il cuore alla famiglia di Joe Barone, che oggi era allo stadio. Stiamo facendo dei grandi sforzi, preparando partite in pochissimo tempo con giocatori a volte non in condizione. Siamo ancora qui e siamo molto felici di esserlo\".\nL'allenatore ha concluso: \"Ora ci sono solo più squadre molto forti, questa competizione ha alzato il livello. Se ci sarà il Club Brugge dovremo preparare bene il ritorno in casa da loro. Belotti? Abbiamo cercato di mandare tutti gli esterni vicino a lui, gli manca solo il gol, è un ragazzo che si impegna molto. Ha avuto un problema al quadricipite, ma ha stretto i denti e ha voluto giocare lo stesso\".\nLe parole di Biraghi nel post-partita\nAnche il capitano della Fiorentina, Cristiano Biraghi, ha parlato della partita appena conclusa: \"Con il passare del tempo si palesavano anche dei pensieri brutti. Pali, traverse, una serie di pensieri negativi a venire a galla. Alla fine però siamo stati premiati. Per il secondo anno consecutivo siamo in una semifinale di una coppa europea, siamo vivi anche in Coppa Italia. Tutto va a Barone. Il campionato non lo abbandoniamo, siamo ancora in lotta per poter avanzare in classifica\" .",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Sport"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-04-19T01:17:47.583+03:00",
  "updated": "2024-04-19T01:17:47.583+03:00"
}