{
  "thread": {
    "uuid": "7bc792242f2c97b1780127c1299b669ec143404f",
    "url": "https://www.padovaoggi.it/sport/calcio/cittadella-luca-masciangelo-intervista-pre-mantova-19-settembre-2024.html",
    "site_full": "www.padovaoggi.it",
    "site": "padovaoggi.it",
    "site_section": "https://www.padovaoggi.it//rss/",
    "site_categories": [
      "media",
      "top_news"
    ],
    "section_title": "PadovaOggi",
    "title": "Cittadella, Edoardo Masciangelo: «Remiamo tutti dalla stessa parte, sono convinto faremo un ottimo campionato»",
    "title_full": "Cittadella, Edoardo Masciangelo: «Remiamo tutti dalla stessa parte, sono convinto faremo un ottimo campionato»",
    "published": "2024-09-19T19:40:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.padovaoggi.it/~media/horizontal-hi/25492536350615/schermata-2024-09-19-alle-21-46-15.jpg",
    "performance_score": 0,
    "domain_rank": 114905,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7bc792242f2c97b1780127c1299b669ec143404f",
  "url": "https://www.padovaoggi.it/sport/calcio/cittadella-luca-masciangelo-intervista-pre-mantova-19-settembre-2024.html",
  "ord_in_thread": 0,
  "parent_url": null,
  "author": "Enrico Leo",
  "published": "2024-09-19T19:40:00.000+03:00",
  "title": "Cittadella, Edoardo Masciangelo: «Remiamo tutti dalla stessa parte, sono convinto faremo un ottimo campionato»",
  "text": "[Calcio](/sport/calcio/) Cittadella, Edoardo Masciangelo: «Remiamo tutti dalla stessa parte, sono convinto faremo un ottimo campionato» L'ex Benevento è una delle note più liete del mercato estivo granata e a suon di buone prestazioni ha conquistato la titolarità della fascia sinistra difensiva della squadra di Gorini È tornato a macinare chilometri come non accadeva da tempo. Precisamente da una stagione e mezza, dopo la metà annata interlocutoria a Palermo e la scorsa stagione in C a Benevento. Edoardo Masciangelo a Cittadella, partita dopo partita, sta tornando ad essere l'esterno sinistro difensivo ammirato al Pescara tra il 2019 e il 2021, tanto da conquistare la chiamate delle Streghe del patron Vigorito, neo-retrocesse nell'estate del 2021. «Il bilancio di questi primi due mesi è positivo», esordisce il terzino mancino. «Sono molto contento di come sta andando. Mi sto trovando bene con la squadra e cerco di migliorarmi giorno dopo giorno. Sono felice di come stiamo andando come collettivo e sul piano dei risultati. Allo stesso tempo penso di poter fare ancora meglio. Mi piacerebbe aiutare la squadra anche in zona gol ed assist. Io sono un terzino molto propositivo ed ho sempre avuto un gioco offensivo. Il mio obiettivo è mettere qualche palla interessante alle punte o essere determinante anche nelle giocate offensive. Ci vuole tempo e in settimana sono pronto a lavorarci. A fine allenamento con le punte proviamo spesso delle palle specifiche, voglio mettere il mio mancino a disposizione della squadra». E con Cittadella è stato amore a prima vista: «L'ambiente è positivo e sano, con voglia di fare calcio e migliorarsi. L'ho notato nella direzione tecnica e nel gruppo di giocatori. Si rema tutti dalla stessa parte. Oltre all'ambiente, in queste prime cinque partite abbiamo dimostrato di essere una squadra forte, sistemata bene in campo. Gli 8 punti in classifica? Sono certo e convinto che faremo un ottimo campionato. Abbiamo tutte le armi per farlo e ci credo. Abbiamo vinto a Brescia e Modena in trasferta, a Salerno fino al 92' eravamo in vantaggio. Senza quei punti buttati via potevamo essere in cima alla classifica». Due clean sheet di fila e la migliore difesa del campionato da una parte, un attacco che può fare meglio dall'altra. Masciangelo ha una sua idea sulla questione: «Collettivamente facciamo un lavoro molto intenso sul campo. Gli attaccanti stanno lavorando tanto e non sono da meno, vedi il gol strepitoso a Modena di Ravasio. Tutti i nostri compagni offensivi fanno tantissimo, quando arriveranno anche i gol ci regaleranno prestazioni grandiose. C'è da migliorare come gruppo, questo indubbio. Dobbiamo alzare l'asticella a livello offensivo, fermo restando che le occasioni le abbiamo avute. Vedo una squadra forte e in salute. Sono sicuro che le reti arriveranno, ne sono certo». Chiusura sul prossimo impegno in casa del Mantova, una delle sorprese di questo avvio di stagione: «Gorini ci sta catechizzando per filo e per segno su come gioca la squadra di Possanzini. Il palleggio è la cifra distintiva dei lombardi, vedremo se riusciranno a farlo pure con noi. Confido molto nelle nostre caratteristiche tattiche. Siamo consci che quando si sale dalla C alla B la carica agonistica vien da sé. Sono una squadra interessante, ma noi siamo ben solidi con i piedi attaccati per terra. Sappiamo bene quello che vogliamo. Con umiltà e cattiveria vedremo come andrà la partita. Prepariamoci ad una partita simile a quella con il Catanzaro.».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Human Interest",
    "Politics"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Edoardo Masciangelo",
        "sentiment": "none"
      },
      {
        "name": "Vigorito",
        "sentiment": "none"
      },
      {
        "name": "Gorini",
        "sentiment": "none"
      }
    ],
    "organizations": [
      {
        "name": "Serie A",
        "sentiment": "none"
      }
    ],
    "locations": [
      {
        "name": "Cittadella",
        "sentiment": "none"
      },
      {
        "name": "Benevento",
        "sentiment": "none"
      },
      {
        "name": "Palermo",
        "sentiment": "none"
      },
      {
        "name": "Pescara",
        "sentiment": "none"
      }
    ]
  },
  "syndication": null,
  "rating": null,
  "crawled": "2024-09-20T00:05:58.004+03:00",
  "updated": "2024-09-20T02:57:40.323+03:00"
}