{
  "thread": {
    "uuid": "f515969a58090d1b8ada426c98e5054e74cb8613",
    "url": "https://www.strettoweb.com/2024/09/toto-schillaci-posizionate-bara-una-maglia-azzurra-una-sciarpa-rosanero/1796865",
    "site_full": "www.strettoweb.com",
    "site": "strettoweb.com",
    "site_section": "https://www.strettoweb.com",
    "site_categories": [
      "media",
      "top_news"
    ],
    "section_title": "StrettoWeb | Notizie di Calabria e Sicilia, news dall&#039;Italia, cronaca Reggio e Messina",
    "title": "Totò Schillaci: posizionate sulla bara una maglia azzurra e una sciarpa rosanero",
    "title_full": "Totò Schillaci: posizionate sulla bara una maglia azzurra e una sciarpa rosanero",
    "published": "2024-09-19T18:12:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 153171,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f515969a58090d1b8ada426c98e5054e74cb8613",
  "url": "https://www.strettoweb.com/2024/09/toto-schillaci-posizionate-bara-una-maglia-azzurra-una-sciarpa-rosanero/1796865",
  "ord_in_thread": 0,
  "parent_url": null,
  "author": "Ilaria Calabrò",
  "published": "2024-09-19T18:12:00.000+03:00",
  "title": "Totò Schillaci: posizionate sulla bara una maglia azzurra e una sciarpa rosanero",
  "text": "Palermo non smette di abbracciare uno dei suoi figli prediletti. Il secondo giorno di camera ardente per Totò Schillaci , protagonista delle Notti Magiche ai Mondiali 1990 , è iniziato come era finito il primo: dalle 7 di questa mattina un incessante afflusso di tifosi, palermitani e non, si mette ordinatamente in fila per entrare allo stadio Renzo Barbera e dare l’ultimo saluto al bomber del quartiere Cep: sulla sua bara sono state adagiate la maglia azzurra numero 19, quella dei Mondiali italiani, e una sciarpa rosanero.\nI cancelli dell’impianto di viale del Fante resteranno aperti fino alle ore 22 e la macchina organizzativa attende una partecipazione numerosa fino a tarda sera, come accaduto ieri. Presenti tanti componenti della tifoseria organizzata del Palermo. Loro hanno lasciato, per quello che tutti chiamano semplicemente Totò, anche uno striscione, che recita: “Le tue notti magiche non saranno mai dimenticate “. Ci sono anche tifosi che hanno fatto parecchia strada, pur di compiere quello che è a tutti gli effetti un pellegrinaggio laico. Due cinquantenni arrivano dalla provincia di Catania.\n“Abbiamo potuto mettere da parte per alcune ore i nostri impegni di lavoro – raccontano Nino Accordino e Antonio La Malfa – per congedarci da un campione umile che resterà nella storia del calcio e non solo. Siamo tifosi del Catania, ma Schillaci è un patrimonio di tutti, oltre la fede sportiva”.\nL’addio a Schillaci vivrà il suo ultimo atto domani, a partire dalle 11.30, orario del funerale religioso che sarà celebrato nella cattedrale di Palermo dall’arcivescovo, monsignor Corrado Lorefice . Attesi rappresentanti delle istituzioni calcistiche, ex compagni e alcune delegazioni di formazioni calcistiche, a cominciare da quella del Palermo, che ieri e oggi ha annullato le conferenze stampa di presentazione del match di campionato con il Cesena. Ennesimo segnale di rispetto per la morte di Schillaci.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Arts, Culture and Entertainment",
    "Lifestyle and Leisure"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-20T00:19:00.039+03:00",
  "updated": "2024-09-20T00:19:00.039+03:00"
}