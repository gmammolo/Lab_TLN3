{
  "thread": {
    "uuid": "88c61a8cf73a14af7de868d3e388771009489c1b",
    "url": "https://www.strettoweb.com/2024/09/reggio-calabria-presentata-a-nuova-edizione-di-bergare-3-6-ottobre-grande-festa-bergamotto/1796758",
    "site_full": "www.strettoweb.com",
    "site": "strettoweb.com",
    "site_section": "https://www.strettoweb.com",
    "site_categories": [
      "media",
      "top_news"
    ],
    "section_title": "StrettoWeb | Notizie di Calabria e Sicilia, news dall&#039;Italia, cronaca Reggio e Messina",
    "title": "Reggio Calabria, presentata la nuova edizione di Bergarè: dal 3 al 6 ottobre la grande festa del Bergamotto",
    "title_full": "Reggio Calabria, presentata la nuova edizione di Bergarè: dal 3 al 6 ottobre la grande festa del Bergamotto",
    "published": "2024-09-19T17:39:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 153171,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "88c61a8cf73a14af7de868d3e388771009489c1b",
  "url": "https://www.strettoweb.com/2024/09/reggio-calabria-presentata-a-nuova-edizione-di-bergare-3-6-ottobre-grande-festa-bergamotto/1796758",
  "ord_in_thread": 0,
  "parent_url": null,
  "author": "Ilaria Calabrò",
  "published": "2024-09-19T17:39:00.000+03:00",
  "title": "Reggio Calabria, presentata la nuova edizione di Bergarè: dal 3 al 6 ottobre la grande festa del Bergamotto",
  "text": "Si è svolta presso la Camera di Commercio di Reggio Calabria la conferenza stampa di presentazione della nuova edizione di “Bergarè”, la manifestazione tematica sul bergamotto. L’evento è stato descritto puntualmente dal Presidente Ninni Tramontana in presenza della vicepresidente Patrizia Rodi Campolo , della segretaria Natina Crea e degli ospiti istituzionali il vicesindaco del Comune di Reggio Paolo Brunetti ed il magnifico Rettore della Mediterranea Giuseppe Zimbalatti . Presenti in sala, oltre il Consigliere delegato al turismo Giovanni Latella , anche i rappresentanti delle associazioni di categoria che hanno aderito e contribuito all’organizzazione dell’iniziativa nonché quelli dei vari partners.\nL’evento si svolgerà dal 3 al 6 di ottobre presso il Castello Aragonese con un ricco e variegato programma grazie alla sinergia con vari soggetti territoriali: una mostra di foto, strumentazioni ed altri elementi, molti in custodia presso la Stazione Sperimentale delle Essenze, a cura dell’Accademia di Belle Arti; il “ Villaggio di Bergarè ” con le imprese della filiera del bergamotto, l’area “ Street food ” curata da circa 40 aziende con intrattenimento musicale e esibizioni dal vivo offerte dalla Città Metropolitana, “ Bergarè in tavola ” per degustare le preparazioni a base di bergamotto di 8 ristoranti reggini che hanno aderito all’iniziativa.\nNon mancheranno i dolci con La Pasticceria incontra il Bergamotto, il vino con il consorzio di Bivongi e Vinum Reginum, “Area Talk” per incontri tematici di confronto ed approfondimento, l’anteprima nazionale dello spettacolo teatrale “Il giro d’Italia in 80 dolci” di Tiziana Di Masi (alias “La Signora in Dolce”).\nDi assoluto rilievo anche l’Hackathon Berga-Thon (una maratona creativa con varie start-up) e il workshop “Bergamotto di Reggio Calabria : tra identità locale e attrattività turistica” per approfondire e divulgare le qualità del prezioso agrume in ogni ambito, con un accento particolare alle ricadute sul settore turistico e dell’innovazione quale volano di sviluppo del territorio. Spazio anche ad un “Press tour” con giornalisti, blogger, influencer ed esperti di settore provenienti da tutta Italia.\nParteciperà all’evento Bergarè anche una delegazione di tour operator e buyer francesi dell’agroalimentare, in visita nel nostro territorio nell’ambito di un progetto in atto con la Camera di commercio italiana in Francia di Marsiglia.\nPer il vicesindaco Brunetti il Bergarè è divenuto ormai “ un appuntamento fisso, anche se alla seconda edizione, che dà l’opportunità di mettere in risalto i nostri tesori; ovviamente, in tal caso, il bergamotto. Un prodotto spesso poco conosciuto anche dai nostri stessi concittadini che può essere impiegato tanto in cucina e pasticceria quanto nella farmaceutica. La Camera di Commercio ha dato prova, già l’anno scorso alla prima edizione, di saper gestire in modo eccezionale questa iniziativa tanto da riuscire ad immaginare difficilmente di poter superare il livello già raggiunto l’anno scorso, ma siamo fiduciosi che tutto ciò avverrà con un ulteriore evento di qualità che consentirà di raccontare i migliori aspetti della nostra città”.\nIl vicesindaco ha anche sollecitato le associazioni di categoria, dopo averle ringraziate per la loro preziosa collaborazione, a sensibilizzare gli operatori del settore della ristorazione e dell’enogastronomia a proporre maggiormente a turisti e visitatori i nostri prodotti locali e, soprattutto, quelli a base di bergamotto.\n” Bergarè 2024 si preannuncia ancora più interessante e coinvolgente. Grazie alla collaborazione con gli Enti del territorio, le Associazioni imprenditoriali, le imprese e gli operatori della filiera, abbiamo arricchito l’offerta di iniziative ed attività ed abbiamo ampliato i pubblici di riferimento, allestendo un evento che si rivolge a tutti e che vuole soddisfare tutti i gusti” ha detto il Presidente Tramontana . ” Questa terza edizione si snoda sul filone dei “Racconti di Bergamotto ”, proseguendo nel percorso di conoscenza e divulgazione sulle straordinarie proprietà e sui molteplici utilizzi del ‘principe degli agrumi’ intrapreso nelle precedenti edizioni, ma con un’attenzione particolare al Bergamotto di Reggio Calabria come volano di sviluppo territoriale e turistico e di innovazione ” ha concluso.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Social Issue",
    "Human Interest"
  ],
  "ai_allow": true,
  "webz_reporter": false,
  "external_links": [
    "https://www.youtube.com/embed/N4CRHdYlSIw?feature=oembed",
    "https://www.youtube.com/embed/vWDMLi4v3QQ?feature=oembed",
    "https://youtube.com/embed/vWDMLi4v3QQ?feature=oembed",
    "https://www.youtube.com/embed/N4CRHdYlSIw",
    "https://www.youtube.com/embed/vWDMLi4v3QQ",
    "https://youtube.com/embed/N4CRHdYlSIw?feature=oembed"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-20T00:19:11.139+03:00",
  "updated": "2024-09-20T00:19:11.139+03:00"
}