{
  "thread": {
    "uuid": "ea17dfc0cebaabcd7bc13d916c14f9d485b53284",
    "url": "https://www.rubi.cat/ca/actualitat/noticies/la-nova-temporada-del-teatre-municipal-la-sala-s2019obre-el-28-de-setembre-amb-propostes-per-a-tots-els-publics",
    "site_full": "www.rubi.cat",
    "site": "rubi.cat",
    "site_section": "https://www.rubi.cat/RSS",
    "site_categories": [
      "tennis",
      "sports"
    ],
    "section_title": "Ajuntament de Rubí",
    "title": "La nova temporada del Teatre Municipal La Sala s’obre el 28 de setembre amb propostes per a tots els públics",
    "title_full": "La nova temporada del Teatre Municipal La Sala s’obre el 28 de setembre amb propostes per a tots els públics",
    "published": "2024-09-19T20:10:00.000+03:00",
    "replies_count": 0,
    "participants_count": 0,
    "site_type": "news",
    "country": "ES",
    "main_image": "https://www.rubi.cat/@@site-logo/ajuntament-de-rubi.png",
    "performance_score": 0,
    "domain_rank": 95489,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ea17dfc0cebaabcd7bc13d916c14f9d485b53284",
  "url": "https://www.rubi.cat/ca/actualitat/noticies/la-nova-temporada-del-teatre-municipal-la-sala-s2019obre-el-28-de-setembre-amb-propostes-per-a-tots-els-publics",
  "ord_in_thread": 0,
  "parent_url": null,
  "author": null,
  "published": "2024-09-19T20:10:00.000+03:00",
  "title": "La nova temporada del Teatre Municipal La Sala s’obre el 28 de setembre amb propostes per a tots els públics",
  "text": "La nova temporada del Teatre Municipal La Sala s’obre el 28 de setembre amb propostes per a tots els públics Àngels Gonyalons, Pepa Plana, Carles Sans, Mercè Arànega, Míriam Iscla i Biel Rossell són alguns dels noms que actuaran a l’equipament municipal fins al mes de febrer La nova temporada del Teatre Municipal La Sala arrencarà el proper 28 de setembre amb una oferta de tretze espectacles diversos i adreçats a tots els públics. Hi haurà teatre de text, humor, dansa, música i propostes familiars; noms molt coneguts i també talent local. Aquesta temporada, La Sala tornarà a rebre els i les millors artistes: Àngels Gonyalons, Pepa Plana, l’ex-Tricicle Carles Sans, Mercè Arànega, Miriam Iscla i Biel Rossell, entre d’altres, pujaran a l’escenari rubinenc amb propostes avalades per premis i públic. També hi tindran cabuda noms rubinencs com el de l’actor Carlos Franganillo, així com companyies residents a la ciutat, com el Ballet de Barcelona. La programació s’obrirà el 28 de setembre amb Penèlope, un títol protagonitzat per la pallassa Pepa Plana reconegut amb el Premi Nacional de Circ 2022. La funció està organitzada per l’Aula d’Extensió Universitària de Rubí i té un caràcter solidari, ja que els ingressos que se n’obtinguin es destinaran a l’ONG Pallassos sense Fronteres. El muntatge és una versió singular i divertida del mite de la Guerra de Troia, amb l’esposa d’Ulisses com a protagonista. La temporada seguirà el 6 d’octubre amb Giselle, a càrrec del Ballet de Barcelona, companyia que resideix a l’Espona. L’espectacle és una fidel interpretació d’un clàssic del Ballet Nacional de Cuba, amb música d’Adolphe Adam i llibret de Théphile Gautier. El 20 d’octubre serà el torn de la proposta familiar La motxilla de l’Ada, escrita per Jordi Palet i Puig i amb els actors Xavi Idàñez i Txell Botey. La companyia Teatre al Detall s’alia en aquest cas amb el grup La Tresca i la Verdesca per oferir una història musical al voltant de la identitat de gènere. Seguirà Històries de Cabaret, el 27 d’octubre. Aquest espectacle de la companyia M’N’M Sisters repassa cançons i moments emblemàtics del gènere de cabaret, amb el rubinenc Carlos Franganillo al capdavant com a clàssic mestre de cerimònies. De la mà de La Xarxa, es podrà veure el 17 de novembre l’espectacle familiar Sing-Sing (La balada dels germans Nicolau). Es tracta d’un homenatge a la companyia Teatre Mòbil, que s’acomiada dels escenaris després de quaranta anys i divuit obres. El 23 de novembre, es representarà un dels plats forts de la temporada: Llegat, de Daniel J. Meyer. Àngels Gonyalons és una mare que inicia un viatge en furgoneta amb el seu fill de vint anys, just quan aquest ha iniciat una relació amb un home més gran. El muntatge s’inclou a la programació Escena Jove. L’endemà, el 24 de novembre, el Foment de Sardana portarà a l’escenari de La Sala un concert de sardanes i música per a cobla a càrrec de la Cobla Ciutat de Girona. La música en directe seguirà l’1 de desembre amb l’espectacle Segona florada de l’Orquestra Feriluche, una formació singular que, amb aquest concert, ret homenatge a la figura de Pau Riba. L’actuació estava programada inicialment per Festa Major però es va haver de suspendre per la pluja. Amb l’arribada del desembre, el públic rubinenc podrà tornar a gaudir de dos grans clàssics del Nadal a Rubí. El 15 de desembre, se celebrarà La Marató de Contes de La Xarxa, a favor de La Marató de TV3; i el 29 de desembre, l’Orquestra Simfònica del Vallès protagonitzarà el tradicional Concert de valsos i danses, sota la direcció de Xavier Puig. L’ex-Tricicle Carles Sans pujarà en solitari a l’escenari del teatre municipal l’11 de gener. L’espectacle Per fi sol!, codirigit per José Corbacho, farà un repàs per les divertides anècdotes viscudes pel còmic durant els quaranta anys de “silenci” del Tricicle. El 25 de gener es representarà un altre dels títols inclosos a la iniciativa Escena Jove. L’obra Dirrrty boys, de Gerard Guix, arribarà a La Sala amb la garantia que suposen els quatre Premis Butaca aconseguits el 2023. Martí Cordero i Sergi Espina encapçalen aquesta dura història sobre uns joves que pateixen les conseqüències d’una malifeta que van cometre quan només tenien deu anys. La primera part de la temporada de La Sala es tancarà el 16 de febrer amb Amnèsia, de Nelson Valente. Un repartiment de luxe, que compta entre d’altres amb Mercè Arànega, Míriam Iscla, Victòria Pagès i Biel Rossell, dona vida a aquesta història familiar en què afloren l’egoisme, el masclisme i la mentida. L’obra arribarà a La Sala de la mà de la companyia Sala Trono i el Teatre Nacional de Catalunya (TNC). A la recerca de nou públic Des de l’any passat, el Teatre Municipal La Sala i [Rubí Jove](https://www.rubijove.cat/) duen a terme la iniciativa Escena Jove, que busca atraure el públic jove a través de diversos incentius: entrades a un preu especial de 5 € i activitats de lleure complementàries, com ara sessions de DJ a la fi de l’espectacle. Aquesta temporada, es dona continuïtat al projecte amb la inclusió de dos espectacles ─Llegat i Dirrrty Boys─ amb el desig d’anar consolidant l’interès dels més joves per les arts escèniques i tenir-los com un públic habitual a La Sala. L’alcaldessa, Ana María Martínez Martínez, ha subratllat que les primeres experiències d’aquest programa van funcionar molt bé i s’ha mostrat “convençuda que aconseguirem consolidar l’Escena Jove perquè tenim propostes de qualitat que poden ajudar a fer néixer i a fer créixer l’amor pel teatre entre els més joves”. De la seva banda, el regidor de Promoció i Dinamització Cultural, Moisés Rodríguez Cantón, ha reivindicat un teatre i una programació “molt encoratjadora i atractiva, que posa de relleu que aquest és un espai seriós, de qualitat i de confiança. Els artistes que hi passen saben que Rubí es cuida la cultura”. L’edil ho ha exemplificat amb la bona experiència que suposa el programa de residències, en el marc del qual moltes companyies trien La Sala per assajar els seus espectacles i preestrenar-los, com és el cas del Ballet de Barcelona. Cicle Gaudí Una temporada més, La Sala es manté com a seu imprescindible del [Cicle Gaudí](https://www.rubi.cat/ca/actualitat/noticies/el-cinema-catala-torna-a-la-sala-de-la-ma-del-cicle-gaudi) de cinema català amb tres sessions ja programades: Mamífera, Pájaros i Casa en flames. La bona acollida del públic situa Rubí com un element essencial d’aquest circuit impulsat per l’Acadèmia del Cinema Català. “Aquesta és una de les primeres deu ciutats de Catalunya que es van triar per programar el Cicle Gaudí i és una de les que reuneix més públic”, ha recordat Àngel Miguel Castejón, director de La Sala. Les entrades per a la nova temporada de La Sala, incloses les del Cicle Gaudí, ja estan [a la venda en línia](https://teatrelasalarubi.koobin.cat/) i a les [taquilles del teatre](https://www.rubi.cat/ca/temes/cultura/equipaments/teatre-municipal-la-sala/teatre-municipal-la-sala).",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Human Interest"
  ],
  "ai_allow": true,
  "webz_reporter": false,
  "external_links": [
    "https://www.rubijove.cat/",
    "https://teatrelasalarubi.koobin.cat/",
    "https://rubijove.cat/",
    "https://www.teatrelasalarubi.koobin.cat/",
    "https://www.rubijove.cat",
    "https://teatrelasalarubi.koobin.cat"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-20T00:24:27.275+03:00",
  "updated": "2024-10-04T07:26:50.758+03:00"
}