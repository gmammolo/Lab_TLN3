{
  "thread": {
    "uuid": "64a75ac6f0b2c687c18e9920b4a0330522ca36c7",
    "url": "https://www.vogue.it/article/sfilata-moschino-primavera-estate-2025-milano-fashion-week",
    "site_full": "www.vogue.it",
    "site": "vogue.it",
    "site_section": "http://www.vogue.it",
    "site_categories": [
      "fashion",
      "style_and_fashion"
    ],
    "section_title": "Vogue Italia: Moda, Bellezza, Lifestyle, News - Vogue | Vogue Italia",
    "title": "Con un “Tubino or not Tubino” la sfilata di Moschino alla Milano Fashion Week ci fa sentire in bilico tra come ci vorrebbero e come siamo | Vogue Italia",
    "title_full": "Con un “Tubino or not Tubino” la sfilata di Moschino alla Milano Fashion Week ci fa sentire in bilico tra come ci vorrebbero e come siamo | Vogue Italia",
    "published": "2024-09-20T00:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://compass-media.vogue.it/photos/66ec62143a5710f84ab4d391/16:9/w_1280,c_limit/2173167379",
    "performance_score": 0,
    "domain_rank": 9441,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 35,
        "comments": 0,
        "shares": 12
      },
      "vk": {
        "shares": 0
      }
    }
  },
  "uuid": "64a75ac6f0b2c687c18e9920b4a0330522ca36c7",
  "url": "https://www.vogue.it/article/sfilata-moschino-primavera-estate-2025-milano-fashion-week",
  "ord_in_thread": 0,
  "parent_url": null,
  "author": "Giulia Di Giamberardino",
  "published": "2024-09-20T00:00:00.000+03:00",
  "title": "Con un “Tubino or not Tubino” la sfilata di Moschino alla Milano Fashion Week ci fa sentire in bilico tra come ci vorrebbero e come siamo | Vogue Italia",
  "text": "Sfilata Moschino primavera estate 2025: alla Milano Fashion Week Adrian Appiolaza ha (ri)portato in passerella il fondatore del marchio, Franco, citando Shakespeare. Una casa disegnata con dei gessetti su una lavagna, un collage con il disegno di una rosa ritagliato e incollato su un cielo azzurro chiuso da una cornice a scacchi, della biancheria stesa in un magazzino con delle sedie di legno pieghevoli, come quelle su cui passano le ore a spettegolare le signore di paese. Dai video che anticipavano l'atmosfera della sfilata all'allestimento della location dello show, alla [Milano Fashion Week](https://www.vogue.it/moda/article/milano-fashion-week-calendario-sfilate-eventi) Adrian Appiolaza solletica l'emotività trasformando l'ordinario in straordinario. Il vestire talvolta crea connessioni, talvolta crea barriere. Crea connessioni quando, come nel caso delle controculture, vestire nello stesso modo rispecchia delle affinità elettive o quando, attraverso ciò che si indossa, ci si rappresenta con sincerità. Crea barriere quando, senza fare proprio il linguaggio degli abiti, ci si nasconde nella collettività e non si ha il coraggio di raccontarsi davvero. Dalle lenzuola allo spirito punk, gli oggetti decontestualizzati trasformati in accessori e gli abiti “manifesto” dei valori del marchio, i capi dalla doppia personalità rivelata solo di schiena e le illusioni trompe-l'œil: la sfilata Moschino primavera estate 2025 è, ancora una volta, uno spunto di riflessione. [Adrian Appiolaza](https://www.vogue.it/article/adrian-appiolaza-moschino-intervista-direttore-creativo) con la Collezione 02, la sua terza alla direzione creativa del marchio, ha (ri) portato in passerella Franco Moschino, citando Shakespeare: il “Tubino or not Tubino” era parte della collezione Couture autunno inverno 1995 1996, e richiama quell'essere o non essere che ha fatto la storia della letteratura ma in fondo è parte della storia di vita di ognuno di noi. Vogliamo essere “donne tubino” oppure no? Ci sentiremmo a nostro agio indossandone uno? È proprio l'esplorazione di questo dualismo, inevitabilmente mosso dai contrasti che ci animano, a definire il linguaggio estetico di Moschino. Quelli che a primo impatto, visti di fronte, sembravano degli abiti sartoriali scuri dai tagli classici, mostravano solo sul retro la loro vera personalità. Da un lato la formalità e la razionalità del nero, dall'altro l'estro e l'allegria dei colori e delle stampe: sulla schiena di quei capi infatti sono cuciti vestiti dal gusto retrò, lunghi e fluttuanti o cortissimi e scintillanti, e vestaglie di seta. Al di là della molteplicità di sfaccettature che definiscono ogni identità, portano a riflettere sulla differenza sostanziale tra come appariamo e come siamo, tra come gli altri (o la società) ci vorrebbero e come in realtà vogliamo essere. “Think Twice”, “Wear and Care”, “What's up”: diversi gli slogan che grazie alla collaborazione con Terry Jones, fondatore di i-D, sono tornati a far parlare gli abiti. Pensaci due volte. Indossalo e abbine cura. Che succede? In passerella c'erano teiere, caschi e flaconi di candeggina da portare come borse, pile trasformate in orecchini e biro in versione ciondoli, lenzuola drappeggiate per creare abiti e finti trench disegnati con una penna blu, foulard creati assemblando bottoni e quotidiani da tenere come accessori, ma anche una corona di jeans o delle pettorine di perle. «La vita… sono tanti atteggiamenti. Anche la moda» sosteneva Franco Moschino. E Adrian Appiolaza ha indagato nello spazio - talvolta vuoto, talvolta pieno - tra sostanza e apparenza. Leggi anche: [Le linee liquide della sfilata Philosophy di Lorenzo Serafini in 5 dettagli che esaltano la sensorialità dei tessuti](https://www.vogue.it/article/sfilata-philosophy-di-lorenzo-serafini-primavera-estate-2025-milano-fashion-week) [La sfilata di Prada alla Milano Fashion Week porta in passerella i supereroi della moda che reinterpretano i codici del DNA del brand](https://www.vogue.it/article/sfilata-prada-primavera-estate-2025-milano-fashion-week) [La sfilata di Max Mara alla Milano Fashion Week, tra cappotti cammello con la zip e gonne a colonna, crea il guardaroba moderno perfetto h24](https://www.vogue.it/article/sfilata-max-mara-primavera-estate-2025-milano-fashion-week) [Milano Fashion Week, la sfilata N21 svela come indossare la sciarpa a righe su tutto (anche di sera)](https://www.vogue.it/article/sfilata-n21-primavera-estate-2025-sciarpa-milano-fashion-week) [La sfilata Etro alla Milano Fashion Week è «impregnata di Sud», come ci ha raccontato il direttore creativo Marco De Vincenzo](https://www.vogue.it/article/sfilata-etro-primavera-estate-2025-milano-fashion-week)",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Human Interest",
    "Lifestyle and Leisure"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Shakespeare",
        "sentiment": "none"
      },
      {
        "name": "Franco",
        "sentiment": "none"
      }
    ],
    "organizations": [
      {
        "name": "Milano Fashion Week Adrian Appiolaza",
        "sentiment": "negative"
      }
    ],
    "locations": []
  },
  "syndication": null,
  "rating": null,
  "crawled": "2024-09-20T00:32:25.254+03:00",
  "updated": "2024-09-20T00:32:25.254+03:00"
}