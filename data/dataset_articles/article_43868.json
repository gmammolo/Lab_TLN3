{
  "thread": {
    "uuid": "dd29de142695f666718718b7cb6ac90d6857f51b",
    "url": "https://www.elperiodic.com/val/pvalencia/rotova-inicia-rehabilitacio-integral-lantic-cine_979686",
    "site_full": "www.elperiodic.com",
    "site": "elperiodic.com",
    "site_section": "https://www.elperiodic.com/val/pvalencia",
    "site_categories": [
      "top_news"
    ],
    "section_title": "▷ Noticies Valencia Provincia | elperiodic.com",
    "title": "Ròtova inicia la rehabilitació integral de l’antic cine",
    "title_full": "Ròtova inicia la rehabilitació integral de l’antic cine",
    "published": "2024-09-19T18:57:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://www.elperiodic.com/archivos/imagenes/noticias/2024/09/19/1726745194069_og.jpg",
    "performance_score": 0,
    "domain_rank": 65244,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "dd29de142695f666718718b7cb6ac90d6857f51b",
  "url": "https://www.elperiodic.com/val/pvalencia/rotova-inicia-rehabilitacio-integral-lantic-cine_979686",
  "ord_in_thread": 0,
  "parent_url": null,
  "author": "@elperiodic",
  "published": "2024-09-19T18:57:00.000+03:00",
  "title": "Ròtova inicia la rehabilitació integral de l’antic cine",
  "text": "Ròtova inicia la rehabilitació integral de l’antic cine Es preveu que l’obra estiga finalitzada abans de l’estiu de 2025. Ròtova inicia les obres de rehabilitació integral de l'antic cinema. L’actuació proposada té un abast global i persegueix la recuperació de l’edifici tal com quedà en el record del poble, però dotant l’immboble d’unes condicions constructives, ambientals i funcionals renovades. L'objectiu del projecte, elaborat per l'arquitecta Inés Esteve, parteix de la premissa de rehabilitar l'edificació original, restaurant-ne la imatge interior, amb criteris d'eficiència energètica i sostenibilitat. Entre les actuacions proposades hi ha el desmuntatge i la renovació de la coberta de fibrociment, la substitució de les encavallades que formen la coberta, la millora de les humitats de l'interior mitjançant la formació d'una solera ventilada o la rehabilitació completa de les façanes, buscant una millora en l'eficiència energètica. A l'interior es buscarà recuperar la imatge originària de l'edifici, restaurant o reproduint la decoració existent de parets i sostres i valorant la recuperació del mobiliari original. La proposta de rehabilitació ha parat especial atenció a la millora de la imatge de l'edifici i la seva relació amb l'espai urbà, eliminant barreres innecessàries i integrant l'edifici al seu entorn. En aquest sentit, el mal estat de conservació del cos d'accés ha propiciat la retirada i substitució per un altre cos de dimensions similars que signifique l'accés a l'edifici i recupere un espai significatiu de la cabina de projeccions. Mitjançant aquesta operació es permetrà la incorporació de nous serveis higiènics sense alterar la imatge del pati de butaques. Finalment, el projecte d'obres preveu la renovació total de les instal·lacions de climatització, ventilació, sanejament, subministrament d'aigua, protecció contra incendis, accessibilitat i audiovisuals, donant compliment a la normativa vigent i incorporant una dotació tècnica d'acord amb les noves tecnologies. El cost de l'obra serà parcialment subvencionat pel Pla Conviure i pels ajuts a la rehabilitació energètica en edificis existents en municipis de repte demogràfic (PREE 5000), convocats per l'IVACE. Les obres del cinema es preveu que finalitzen abans de l'estiu del 2025, i amb elles es materialitzarà la il·lusió de molts anys de poder oferir a Ròtova un espai d'oci, reunió i cultura que acompanye el batec del poble com ho va fer l'antic cinema.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Human Interest"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-20T00:04:09.471+03:00",
  "updated": "2024-09-20T00:04:09.471+03:00"
}