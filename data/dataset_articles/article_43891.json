{
  "thread": {
    "uuid": "cc45864114e97342d4e2c07c24ee45c947d6f99f",
    "url": "https://www.elperiodic.com/val/gandia/teatre-serrano-sera-lescenari-segon-cicle-cinema-muntanya-gandia_979727",
    "site_full": "www.elperiodic.com",
    "site": "elperiodic.com",
    "site_section": "https://www.elperiodic.com/val/pvalencia",
    "site_categories": [
      "top_news"
    ],
    "section_title": "▷ Noticies Valencia Provincia | elperiodic.com",
    "title": "El Teatre Serrano serà l'escenari de 'Set de cim', el segon cicle de cinema de muntanya de Gandia",
    "title_full": "El Teatre Serrano serà l'escenari de 'Set de cim', el segon cicle de cinema de muntanya de Gandia",
    "published": "2024-09-19T20:57:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://www.elperiodic.com/archivos/imagenes/noticias/2024/09/19/-ao-1102_og.jpg",
    "performance_score": 0,
    "domain_rank": 65244,
    "domain_rank_updated": "2024-09-17T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "cc45864114e97342d4e2c07c24ee45c947d6f99f",
  "url": "https://www.elperiodic.com/val/gandia/teatre-serrano-sera-lescenari-segon-cicle-cinema-muntanya-gandia_979727",
  "ord_in_thread": 0,
  "parent_url": null,
  "author": "@elperiodic",
  "published": "2024-09-19T20:57:00.000+03:00",
  "title": "El Teatre Serrano serà l'escenari de 'Set de cim', el segon cicle de cinema de muntanya de Gandia",
  "text": "El Teatre Serrano serà l'escenari de 'Set de cim', el segon cicle de cinema de muntanya de Gandia Els diferents títols es projectaran els dies 23, 24 i 25 de setembre a partir de les 20 hores a la sala B del Teatre i cada un d'ells anirà acompanyat d'una ponència dels seus protagonistes El regidor d'Esports, Jesús Naveiro; la coordinadora del Club Alpí Gandia i ponent, Ana Blanco, i el president de la mateixa agrupació, Miguel Cebrián, han presentat hui la segona edició de 'Set de cim', la setmana de cinema de muntanya de Gandia 2024. Es tracta d'un cicle de pel·lícules que es projectaran els dies 23, 24 i 25 de setembre a partir de les 20 hores a la sala B del Teatre Serrano. Cada un dels títols audiovisuals anirà acompanyat d'una ponència, a la qual els assistents podran aprendre sobre el món de l'alpinisme de la mà d'alguns esportistes de muntanya reconeguts. El primer dia serà el torn de 'Blanco', que presentarà i parlarà sobre el documental 'Reto Pelayo Vida', al qual es conta el viatge de cinc dones, inclosa la gandiana Anna Blanco, que a 2023, formaren part de la primera expedició a la placa de gel de la Patagònia sud amb un equip compost, exclusivament, per alpinistes supervivents de càncer. El dimarts, el cicle rebrà a l'esportista Carlos Soria, que, als vuitanta-cinc anys, encara té en ment escalar muntanyes de més de huit mil metres d'altura. \"A través de les seues projeccions ens contarà com ha sigut la seua vida, pràcticament dedicada a la muntanya, i com va estar present a la primera expedició espanyola que es va fer a un huitmil, fa moltíssims anys\", ha explicat la coordinadora. Finalment, el Teatre Serrano acollirà a l'alpinista i aizkolari basc Álex Txikon. A través del seu documental, 'La montaña desnuda', els espectadors podran veure com es va convertir en la primera persona a aconseguir fer l'ascensió hivernal de Nanga Parbat, coneguda per ser la novena muntanya més alta del món i estar situada a la serralada de l'Himàlaia. \"Cada una de les ponències i els documentals té una història personal darrere i convidem a tot el món a gaudir del cicle, que és d'entrada lliure i gratuïta\", ha explicat Blanco, qui també ha destacat que la intenció ha sigut \"barrejar un poc les vivències de gent de tant de pes com Soria i Txikon i persones com les cinc dones que protagonitzem la primera cinta\". Per la seua part, Cebrián ha anunciat que, com a novetat, enguany el Club ha afegit una exposició de fotografies que es podran vorer al hall del Teatre Serrano. \"A poc a poc anirem afegint cada vegada més fotografies de muntanya que, d'alguna forma, reflecteixen el vessant esportiu i cultural que volem donar-li a 'Set de cim'\", ha expressat. Per acabar, el regidor ha destacat que \"el més important és el fet de poder compartir les experiències, l'esforç i tots eixos valors, com ara el respecte per la natura, que demostren els esportistes de muntanya a aquest tipus d'esdeveniments\". \"Serà una gran oportunitat, no només per a gaudir dels documentals, que són impressionants, sinó també per tindre la possibilitat de dialogar amb els protagonistes. Espere que 'Set de Cim' es consolide a Gandia com a un referent cultural. El Departament d'Esports continuarà donant tot el seu suport a aquesta iniciativa\", ha conclòs.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Human Interest"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-20T00:04:10.136+03:00",
  "updated": "2024-09-20T00:04:10.136+03:00"
}