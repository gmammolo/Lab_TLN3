{
  "thread": {
    "uuid": "72c07d1dffd5f9637bd9e79bafaaded4fdf9f726",
    "url": "https://www.elperiodico.cat/ca/que-fer/20241226/manresa-celebra-25-anys-pessebre-112940402",
    "site_full": "www.elperiodico.cat",
    "site": "elperiodico.cat",
    "site_section": "https://www.elperiodico.cat/ca",
    "site_categories": [
      "media",
      "education",
      "business"
    ],
    "section_title": "El Periódico - Notícies i última hora de Catalunya, Espanya i el món",
    "title": "Manresa celebra 25 anys del pessebre monumental",
    "title_full": "Manresa celebra 25 anys del pessebre monumental",
    "published": "2024-12-26T23:07:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://estaticos-cdn.prensaiberica.es/clip/54ab2060-57f6-4e69-bc01-433184fd1f30_16-9-discover-aspect-ratio_default_0.jpg",
    "performance_score": 0,
    "domain_rank": 64096,
    "domain_rank_updated": "2024-12-23T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "72c07d1dffd5f9637bd9e79bafaaded4fdf9f726",
  "url": "https://www.elperiodico.cat/ca/que-fer/20241226/manresa-celebra-25-anys-pessebre-112940402",
  "ord_in_thread": 0,
  "parent_url": null,
  "author": "GEMMA CAMPS",
  "published": "2024-12-26T23:07:00.000+02:00",
  "title": "Manresa celebra 25 anys del pessebre monumental",
  "text": "On Catalunya\nManresa celebra 25 anys del pessebre monumental\nEls pessebristes han creat un pont de quinze metres que reprodueix un tram del Pont Llarg de la ciutat\nFira de Santa Llucia Manresa\nEl pessebre monumental és una de les activitats de Nadal de Manresa que atrau més públic. La capacitat dels seus autors, el Grup Pessebrístic de Manresa, de reinventar-se any rere any per oferir un muntatge totalment diferent de l’anterior, mantenint, això sí, els elements clàssics d’un pessebre (el naixement, els pastors, els Reis Mags i, pensant en els més petits, la cova amb els dimoniets), aconsegueix revifar cada Nadal la flama de la curiositat dels visitants.\nAquest any, el pessebre monumental compleix el seu primer quart de segle a les instal·lacions del Centre Cultural el Casino de la capital del Bages, situat al passeig de Pere III. Per a l’ocasió, els pessebristes han creat un pont de quinze metres de longitud que reprodueix un tram del Pont Llarg de la ciutat, un aqüeducte situat al camí vell de Joncadella. L’obra també inclou una reproducció del santuari de la Mare de Déu de Joncadella. El pont té tres arcs; els dels extrems permeten passar per sota i en el del mig està instal·lat el pessebre. Tenint en compte que el pont és un aqüeducte pel qual discorre l’aigua, una gravació permet sentir el so d’aquesta fluint. La instal·lació també consta d’un salt d’aigua i d’una sardana per recordar que l’any 2024 Manresa ha sigut Capital de la Sardana. S’acompanya, a més, de 25 diorames d’autors diversos que enriqueixen la visita a l’exposició.\nEl muntatge es va inaugurar el 14 de desembre, i fins al diumenge 22 del mateix mes ja l’havien visitat un total de 3.225 persones, amb una mitjana de més de 600 durant l’últim cap de setmana.\nNotícies relacionadesEl pessebre es pot visitar fins al 6 de gener, de dimarts a diumenge, de 17.30 h de la tarda a 20.30 h de la nit; i els diumenges 29 de desembre i 5 de gener, d’11.00 h del matí a 13.30 h del migdia i de 17.30 h a 20.30 h de la nit. El 31 de desembre es podrà visitar de 17.30 h a 19.30 h de la tarda. Els dilluns no festius l’exposició està tancada.\nAprofitant l’aniversari de la seva obra més emblemàtica, els pessebristes han estat convidats aquest any per la Federació Catalana de Pessebristes a crear el pessebre que llueix davant de l’altar del monestir de Montserrat entre el 27 de desembre i el 7 de gener.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Arts, Culture and Entertainment",
    "Human Interest"
  ],
  "topics": [
    "Arts, Culture and Entertainment->culture",
    "Arts, Culture and Entertainment->festive event (culture)",
    "Arts, Culture and Entertainment->customs and tradition",
    "Human Interest->anniversary"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-27T00:30:13.450+02:00",
  "updated": "2024-12-27T00:30:13.450+02:00"
}