{
  "thread": {
    "uuid": "48a6276a920ed753285534058bc704bd1709890a",
    "url": "https://www.brindisireport.it/attualita/ceglie-messapica-eroico-sacrificio-carabiniere-commemorazione-angelo-petracca.html",
    "site_full": "www.brindisireport.it",
    "site": "brindisireport.it",
    "site_section": "https://www.brindisireport.it/",
    "site_categories": [
      "media",
      "top_news_it",
      "top_news",
      "arts, culture and entertainment",
      "disaster and accident",
      "lifestyle and leisure",
      "crime, law and justice",
      "health",
      "economy, business and finance",
      "social issue",
      "politics",
      "sport"
    ],
    "section_title": "BrindisiReport - cronaca e notizie da Brindisi",
    "site_title": "BrindisiReport - cronaca e notizie da Brindisi",
    "title": "Eroico sacrificio di un giovane carabiniere: commemorazione di Angelo Petracca",
    "title_full": "Eroico sacrificio di un giovane carabiniere: commemorazione di Angelo Petracca",
    "published": "2026-01-22T15:05:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.brindisireport.it/~media/horizontal-hi/37469313507061/commemorazione-carabiniere-angelo-petracca-ceglie-messapica.jpg",
    "performance_score": 2,
    "domain_rank": 79138,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 28,
        "comments": 21,
        "shares": 1
      },
      "vk": {
        "shares": 0
      }
    }
  },
  "uuid": "48a6276a920ed753285534058bc704bd1709890a",
  "url": "https://www.brindisireport.it/attualita/ceglie-messapica-eroico-sacrificio-carabiniere-commemorazione-angelo-petracca.html",
  "ord_in_thread": 0,
  "author": "Redazione",
  "published": "2026-01-22T15:05:00.000+02:00",
  "title": "Eroico sacrificio di un giovane carabiniere: commemorazione di Angelo Petracca",
  "text": "Attualità\nCeglie Messapica\nEroico sacrificio di un giovane carabiniere: commemorazione di Angelo Petracca\nNel 36esimo anniversario della sua morte, il Comune di Ceglie Messapica ricorda il sacrificio dell'ausiliario Medaglia d'Oro al Valor Militare che, a soli 20 anni, perse la vita per salvare un commilitone durante una violenta rapina\nCEGLIE MESSAPICA - Un'intensa cerimonia ha riunito questa mattina (22 gennaio 2025) alle 10:30, a Ceglie Messapica, autorità, cittadini e studenti per commemorare il carabiniere ausiliario Angelo Petracca, Medaglia d'Oro al Valor Militare, nel luogo dove 36 anni fa compì l'estremo sacrificio. Alla presenza del prefetto di Brindisi Guido Aprea, del sindaco Angelo Palmisano e del comandante provinciale dei carabinieri colonnello Leonardo Acquaro, è stata deposta una corona d'alloro presso la targa commemorativa, benedetta dal vescovo di Oria, monsignor Vincenzo Pisanello.\nAngelo Petracca, nato a Casarano (Le) il 6 gennaio 1970, sin da piccolo si distingueva per bontà d’animo, generosità, altruismo e tanto coraggio. Era alto un metro e novanta, dal fisico possente, amico di tutti, mite, sempre sereno e solare. Quel tragico 22 gennaio 1990, benché fosse in riposo, si trovava in caserma quando giunse la segnalazione di una rapina in corso presso la Banca Popolare di Lecce. La sera precedente, suo fratello Massimo gli aveva chiesto di accompagnarlo a Bari per un colloquio di lavoro, ma il destino aveva altri piani.\nIn quegli anni, Ceglie Messapica viveva un periodo buio, a causa di frequenti rapine e sparatorie. Solo l'anno prima, il maresciallo Vincenzo Gallo, comandante della stazione, era rimasto ferito in un conflitto a fuoco con rapinatori. Nonostante fosse consapevole dei rischi, Petracca non esitò a indossare il giubbetto antiproiettile e, armato di mitraglietta, si unì al brigadiere Raffaele Iacuzio e al collega Oronzo Spagnolo nell'intervento.\nSul posto, i quattro malviventi, armati di fucili a pompa e revolver, aprirono immediatamente il fuoco. Mentre uno tentava di sfondare il vetro blindato della banca con una mazza di ferro, gli altri facevano da copertura. Durante lo scontro, il carabiniere Spagnolo venne colpito alle gambe. Fu in quel momento che Petracca compì il suo gesto eroico: vedendo i rapinatori continuare a sparare verso il collega ferito, uscì deliberatamente allo scoperto, attirando su di sé il fuoco nemico e permettendo a Spagnolo di mettersi in salvo.\nColpito mortalmente alla testa da una scarica di pallettoni, Petracca tentò un'ultima reazione armata prima di cadere. Il brigadiere Iacuzio, nonostante avesse esaurito le munizioni, attraversò la strada sotto il fuoco nemico per soccorrerlo e, impugnata la mitraglietta di Petracca, costrinse i malviventi alla fuga, colpendo il lunotto e la portiera della loro auto.\nAlla cerimonia odierna hanno partecipato i fratelli del compianto, Massimo e Giuliana, insieme a una numerosa rappresentanza di studenti degli istituti locali e molti cittadini. Durante la commemorazione è stata letta la motivazione della Medaglia d'Oro al Valor Militare e resi gli onori ai Caduti. Gli interventi conclusivi del prefetto Aprea, del sindaco Palmisano e del colonnello Acquaro hanno sottolineato come il sacrificio di Angelo Petracca rimanga, a distanza di 36 anni, un esempio luminoso di dedizione al dovere e di servizio alla comunità.\nRimani aggiornato sulle notizie dalla tua provincia iscrivendoti al nostro canale whatsapp: clicca qui\nSeguici gratuitamente anche sul canale Facebook: https://m.me/j/Abampv2kioahdYYR/",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->police"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://whatsapp.com/channel/0029VaKWoMlHVvTdyOiOzY2a",
    "https://m.me/j/Abampv2kioahdYYR/?fbclid=IwZXh0bgNhZW0CMTAAAR29fhbvEPBoqO0AXcm08uabvybjbX6Vl8SoolvjtSYOebOXvXAZ-222Rrk_aem_aWYjeKkf52MbBu56JCWyxw",
    "https://www.whatsapp.com/channel/0029VaKWoMlHVvTdyOiOzY2a",
    "https://m.me/j/Abampv2kioahdYYR/",
    "https://www.m.me/j/Abampv2kioahdYYR/?fbclid=IwZXh0bgNhZW0CMTAAAR29fhbvEPBoqO0AXcm08uabvybjbX6Vl8SoolvjtSYOebOXvXAZ-222Rrk_aem_aWYjeKkf52MbBu56JCWyxw"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T15:37:59.318+02:00",
  "updated": "2026-01-23T16:05:59.000+02:00"
}