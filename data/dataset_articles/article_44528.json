{
  "thread": {
    "uuid": "0aa6ebe3b8827182239911708ba12d7c072dcdb7",
    "url": "https://www.firenzetoday.it/sport/volley/serie-a1-derby-parla-ancora-scandicci.html",
    "site_full": "www.firenzetoday.it",
    "site": "firenzetoday.it",
    "site_section": "https://www.firenzetoday.it/rss/",
    "site_categories": [
      "media",
      "top_news_it",
      "top_news"
    ],
    "section_title": "FirenzeToday",
    "title": "Volley A1 femminile, il derby parla ancora Savino Del Bene Scandicci",
    "title_full": "Volley A1 femminile, il derby parla ancora Savino Del Bene Scandicci",
    "published": "2024-12-26T21:31:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.firenzetoday.it/~media/horizontal-hi/58428345479723/scandicci-vince-derby-anatrini-2.jpeg",
    "performance_score": 0,
    "domain_rank": 77326,
    "domain_rank_updated": "2024-12-23T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0aa6ebe3b8827182239911708ba12d7c072dcdb7",
  "url": "https://www.firenzetoday.it/sport/volley/serie-a1-derby-parla-ancora-scandicci.html",
  "ord_in_thread": 0,
  "parent_url": null,
  "author": "Enrico Fanelli",
  "published": "2024-12-26T21:31:00.000+02:00",
  "title": "Volley A1 femminile, il derby parla ancora Savino Del Bene Scandicci",
  "text": "[Volley](/sport/volley/)\nVolley A1 femminile, il derby parla ancora Savino Del Bene Scandicci\nLe biancoblù non sbagliano e vincono per 3-1. Gaspari: \"La battuta non ha funzionato\"\nLa città di Firenze rivive ancora una volta una tradizione che sembra indissolubile. E' per il terzo anno consecutivo che il derby tra la Savino Del Bene Scandicci ed Il Bisonte Firenze si gioca il giorno di Santo Stefano.\nMa oltre a questo c'è un andazzo che si ripete oramai dal 2019: il fatto che sistematicamente, ad aggiudicarsi questa stracittadina, sia la squadra biancoblù.\nEd è accaduto anche questa volta, grazie al 3-1 inflitto alla formazione di Bendandi, che è riuscita a competere soltanto per un set (il primo), salvo poi rassegnarsi alla differenza di valori che è inesorabilmente venuta fuori.\nDiverse sono state le trascinatrici. Prima tra tutte Britt Herbots, eletta MVP per effetto dei suoi 13 punti. Top scorer ancora una volta Ekaterina Antropova, 24 punti.\nPer quanto riguarda le percentuali di squadra le biancoblù l'hanno spuntata nettamente in attacco (47%-34%), mentre in ricezion e le due contendenti si sono equivalse (47%).\nPoche ore di relax e si riparte: domenica alle ore 16 arriverà, sempre a Palazzo Wanny, Bergamo. In palio la final four di Coppa Italia di inizio febbraio a Bologna.\nLa partita\nGaspari si affida a Ognjenovic al palleggio e Antropova opposta, Mingardi e capitan Herbots sono le due schiacciatrici mentre al centro il duo Carol-Nwakalor. Il ruolo di libero è affidato a Castillo.\nAvvio equilibrato, poi sono le bisontine a tentare di scappare (6-9). Antropova pareggia prima (10-10) e trova poi il sorpasso (14-13). Si gioca punto a punto e i vantaggi sono inevitabili: risolve tutto Cagnin portando avanti Firenze (27-29).\nScandicci si scuote e riparte di slancio con il muro di Herbots ai danni di Malual (10-6). Quest'ultima appare ispirata e pareggia al 10 con due aces consecutivi. Nwakalor, sfruttando una grande difesa di Castillo, allunga (14-11), l'ex Bajens vuole farsi rimpiangere e con tre punti in fila rimette tutto in discussione (14-14). Sarà l'ultimo sussulto delle bisontine, che iniziano a sbagliare e subire muri in serie, lasciando campo libero alla Savino Del Bene (25-18).\nAntropova e Mingardi sprintano in avvio di terzo set (6-1). Un altra ex, Ribechi, fa volare le biancoblù sul 19-11. Diagonale di Antropova per il 24-13, chiude Mingardi per un 25-13 senza storia.\nFirenze tenta di giocarsi le ultime carte. Cagnin mura Antropova per il 6-8. Malual sbaglia e determina il sorpasso (11-10). Muro di Carol per il 16-13 e le bisontine praticamente non hanno più nulla da dire. Dal 20-16 si passa al 24-17 per mano di un errore in attacco di Nervini. A dare il colpo finale è Nwakalor per un derby mai realmente in discussione (25-18).\nLe dichiarazioni post gara\nA Marco Gaspari il compito di commentare questo successo: \"Perdere il primo set, per assurdo, ci sta. Quello che oggi non ha funzionato è la battuta. Se andiamo a guardare il bilancio di fine partita, c'è stato un set tirato, poi gli altri li abbiamo vinti 25-18, 25-13 e 25-18 con il muro che è cresciuto, l'attacco che comunque oggi ha viaggiato su numeri buoni. L'ultimo set lo abbiamo giocato molto bene, anche se è stato il nostro peggiore in attacco, questo vuol dire che il lavoro su cui ci siamo concentrati questa settimana ha funzionato. Ha funzionato un pochino meno la battuta, questo mi dispiace perché noi dobbiamo vivere di questo. Nel corso della gara comunque il muro è cresciuto e abbiamo finito con 14 muri punto. Il primo set è andato male, ma ricordiamo che ne Il Bisonte c'è qualità e lo anche dicevo prima della gara, perché Malual per due set ci ha fatto venire il mal di testa. Valuto molto bene l'ingresso della nuova arrivata (ndr, Ribechi), che ci ha dato una mano anche per scaricare un po' Mingardi dalla ricezione. Era importante portare a casa una vittoria piena, anche perché non è facile vincere sempre da tre punti, soprattutto in un derby\".\nTabellino\nSavino Del Bene Scandicci - Il Bisonte Firenze: 3-1 (27-29,25-18,25-13,25-18)\nSavino Del Bene Scandicci: Ribechi, Herbots 13, Castillo (L1), Ruddins (L2), Kotikova n.e., Mancini n.e., Ognjenovic 3, Bajema n.e., Graziani n.e., Nwakalor 16, Carol 11, Antropova 24, Mingardi 15, Gennari n.e.. All.: Gaspari M.\nIl Bisonte Firenze: Acciarri 2, Malual 17, Butigan 4, Leonardi (L1), Battistoni, Baijens 9, Giacomello, Nervini 2, Lapini n.e., Cagnin 12, Agrifoglio, Davyskiba 12. All. Bendandi S.\nArbitri: Verrascina - Caretti\nDurata: 2 h 00' (31', 24', 25', 28’)\nAttacco Pt%: 47% - 34%\nRicezione Pos% (Prf%): 47% (19%) - 47% (18%)\nMuri Vincenti: 14 - 6\nAce: 4 - 3\nMVP: Herbots\nSpettatori: 2822",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Lifestyle and Leisure",
    "Human Interest"
  ],
  "topics": [
    "Sport->volleyball",
    "Lifestyle and Leisure->exercise and fitness",
    "Lifestyle and Leisure->game",
    "Human Interest->record and achievement"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-27T00:31:26.540+02:00",
  "updated": "2024-12-27T00:31:26.540+02:00"
}