{
  "thread": {
    "uuid": "b65e9a62a1ab699e1a9651220de4f7ecd0599278",
    "url": "https://elmon.cat/politica/independentisme/video-clam-per-la-independencia-al-concert-de-sant-esteve-palau-de-la-musica-945156",
    "site_full": "elmon.cat",
    "site": "elmon.cat",
    "site_section": "https://elmon.cat/rss",
    "site_categories": [
      "politics",
      "law_government_and_politics"
    ],
    "section_title": "El Món &#8211; Notícies i actualitat d&#039;última hora en Català",
    "title": "VÍDEO I Clam per la independència al concert de Sant Esteve",
    "title_full": "VÍDEO I Clam per la independència al concert de Sant Esteve",
    "published": "2024-12-26T21:36:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://elmon.cat/app/uploads/sites/15/2024/12/estelades-scaled.jpg",
    "performance_score": 0,
    "domain_rank": 155312,
    "domain_rank_updated": "2024-12-23T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b65e9a62a1ab699e1a9651220de4f7ecd0599278",
  "url": "https://elmon.cat/politica/independentisme/video-clam-per-la-independencia-al-concert-de-sant-esteve-palau-de-la-musica-945156",
  "ord_in_thread": 0,
  "parent_url": null,
  "author": "Josep Maria Botanch",
  "published": "2024-12-26T21:36:00.000+02:00",
  "title": "VÍDEO I Clam per la independència al concert de Sant Esteve",
  "text": "El tradicional concert de Sant Esteve, interpretat pels cors de l’Orfeó Català i el Cor de Cambra del Palau, ha tornat a omplir un any més el Palau de la Música Catalana d’estelades durant la interpretació d’El Cant de la Senyera, un dels moments més emotius de la vetllada, on també s’han sentit crits a favor de la independència. Aquest ha estat el punt culminant del concert, que ha acabat amb un llarg aplaudiment amb tots els cors reunits a l’escenari i amb la participació del públic.\nAquest concert, que un any més ha penjat el cartell de “no hi ha entrades”, és una de les tradicions de Nadal més antigues del continent europeu. Nascut l’any 1913, i celebrat pràcticament sense interrupcions d’aleshores ençà, aplega cada any totes les formacions de la família coral de l’Orfeó Català l’endemà de Nadal. La vetllada ha comptat amb 350 cantaires de la família coral de l’Orfeó Català, el Cor de Cambra del Palau i l’Escola Coral, i amb un públic que ha viatjat a través de les tradicions de Nadal d’arreu del món en un concert que s’ha dividit en dues parts amb les nadales i les d’altres països.\nEl públic ha assistit un viatge musical per descobrir com se celebra Nadal arreu del món amb peces de la tradició popular anglosaxona, ritmes tropicals i dansats de Llatinoamèrica i un cant africà. També, com no podia ser d’una altra manera, el concert ha servit per reivindicar la tradició catalana amb algunes de les nadales més representatives del nostre folklore com Les dotze van tocant, El desembre congelat, El rabadà o tres fragments de La nit de Nadal.\nEl Cant de la Senyera al Concert de Sant Esteve 2024, acaba amb crits d’Independència!!!\n— David Torrents (@torrents_d)\nVisca Catalunya Lliure!!!![pic.twitter.com/5fWVG3upXR][December 26, 2024]\nConnexions amb diferents punts del món per conèixer les tradicions de Nadal\nPresentat per l’actriu Paula Malia i retransmès en directe per TV3, el recital ha connectat amb diversos corresponsals de TV3 als Estats Units d’Amèrica, Regne Unit o l’Amèrica Llatina per conèixer com s’ha viscut Nadal en diversos punts del món. Així, s’ha connectat amb Coia Ballester des de Londres, Lídia Heredia des de Nova York, Joan Biosca des de Buenos Aires, Roser Oliver des de Jerusalem i Francesc Canals des de Pequín han detallat com viuen Nadal els ciutadans de diferents punts del planeta.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Arts, Culture and Entertainment",
    "Human Interest",
    "Social Issue"
  ],
  "topics": [
    "Arts, Culture and Entertainment->festival",
    "Arts, Culture and Entertainment->music",
    "Arts, Culture and Entertainment->culture",
    "Human Interest->ceremony",
    "Social Issue->social condition",
    "Social Issue->communities",
    "Social Issue->demographics"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-27T00:33:38.390+02:00",
  "updated": "2024-12-27T00:33:38.390+02:00"
}