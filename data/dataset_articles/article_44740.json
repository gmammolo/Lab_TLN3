{
  "thread": {
    "uuid": "627ce4a6e590adaad989402e7314495e9aaaf62b",
    "url": "https://www.santegidio.org/index.php?staticURL=pageID/30284/itemID/59669/langID/it/In-Mozambico-mentre-si-aggravano-le-violenze-le-Comunit%c3%a0-di-Sant-Egidio-non-rinunciano-ad-aprire-le-porte-dei-pranzi-di-Natale-luoghi-di-pace-per-tanti-poveri.html",
    "site_full": "www.santegidio.org",
    "site": "santegidio.org",
    "site_section": "https://www.santegidio.org/feed/feedRSS.php?pageID=30284&langID=1062&fromPages=false",
    "site_categories": [
      "media"
    ],
    "section_title": "COMUNITA' DI SANTEGIDIO | NEWS",
    "title": "In Mozambico, mentre si aggravano le violenze, le Comunità di Sant'Egidio non rinunciano ad aprire le porte dei pranzi di Natale, luoghi di pace per tanti poveri",
    "title_full": "In Mozambico, mentre si aggravano le violenze, le Comunità di Sant'Egidio non rinunciano ad aprire le porte dei pranzi di Natale, luoghi di pace per tanti poveri",
    "published": "2024-12-26T13:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.santegidio.org/immagini/news/30284/mozambico%20porte%20aperte%202.jpeg",
    "performance_score": 0,
    "domain_rank": 38214,
    "domain_rank_updated": "2024-12-23T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "627ce4a6e590adaad989402e7314495e9aaaf62b",
  "url": "https://www.santegidio.org/index.php?staticURL=pageID/30284/itemID/59669/langID/it/In-Mozambico-mentre-si-aggravano-le-violenze-le-Comunit%c3%a0-di-Sant-Egidio-non-rinunciano-ad-aprire-le-porte-dei-pranzi-di-Natale-luoghi-di-pace-per-tanti-poveri.html",
  "ord_in_thread": 0,
  "parent_url": null,
  "author": "@santegidionews",
  "published": "2024-12-26T13:00:00.000+02:00",
  "title": "In Mozambico, mentre si aggravano le violenze, le Comunità di Sant'Egidio non rinunciano ad aprire le porte dei pranzi di Natale, luoghi di pace per tanti poveri",
  "text": "Si va aggravando in queste ore la situazione in Mozambico. La proclamazione ufficiale dei risultati delle elezioni ha scatenato un'escalation della violenza: solo nelle ultime ore si calcola siano rimaste uccise più di 20 persone, mentre si susseguono saccheggi e linciaggi. Dopo una rivolta nel carcere di massima sicurezza di Machava (Maputo), circa 1500 detenuti sono fuggiti. Posti di polizia e uffici pubblici vengono assaltati ma anche, in maniera indiscriminata, negozi e case.\nIn molte città, tra cui Nacala, Moma, e Nampula, non si è potuto celebrare le messe di Natale, per motivi di sicurezza. Sempre a Nampula, fra lunedì e martedì, è stata assaltata una casa di suore brasiliane accanto alla casa del vescovo, saccheggiata la farmacia diocesana e distrutta la casa dei preti. Molte città sono \"bloccate\": le barricate create dai manifestanti impediscono di uscire ed entrare dalle città principali per via terrestre.\nNonostante l'estrema difficoltà, le Comunità di Sant'Egidio non hanno rinunciato a celebrare il Natale e laddove è stato possibile sono stati fatti i pranzi di Natale: a Maputo, a Beira in 8 luoghi diversi, 7 a Nampula e in molte altre città si sono riuniti in tanti.\nPurtroppo in alcuni luoghi non è stato possibile perché anche il 25 dicembre sono continuati i saccheggi e le violenze. Case, negozi e uffici sono stati incendiati. Un responsabile di una comunità di villaggio ha riferito: “Adesso la situazione è calma, ma perché hanno bruciato tutto”.\nIn molte Comunità si attende che le violenze si calmino per poter riunire i poveri, i bambini delle Scuole della Pace con le loro famiglie e offrire loro uno spazio di serenità e di pace.\nTutte le Comunità di Sant'Egidio, ovunque nel mondo, si uniscono in queste ore nella preghiera affinchè in Mozambico cessino le violenze, torni la calma e si riaprano le vie del dialogo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Social Issue",
    "Politics"
  ],
  "topics": [
    "Social Issue->poverty",
    "Social Issue->social services",
    "Social Issue->charity",
    "Politics->human rights",
    "Politics->civil rights"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": [
      {
        "name": "Mozambico",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-27T00:38:56.334+02:00",
  "updated": "2024-12-27T00:38:56.334+02:00"
}