{
  "thread": {
    "uuid": "14de4899f134881d98a5eb90cac4924a58815af8",
    "url": "https://www.cdt.ch/news/ticino/spettacolo-ed-emozioni-volteggiano-sul-ghiaccio-380722",
    "site_full": "www.cdt.ch",
    "site": "cdt.ch",
    "site_section": "https://cdt.ch/news",
    "site_categories": [
      "media",
      "top_news_ch",
      "top_news"
    ],
    "section_title": "News - Corriere del Ticino",
    "title": "Spettacolo ed emozioni volteggiano sul ghiaccio",
    "title_full": "Spettacolo ed emozioni volteggiano sul ghiaccio",
    "published": "2024-12-27T00:00:00.000+02:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "https://naxos-cdn01.gruppocdt.ch/cdt/stories/2024/12/26/960x640/188761c7-12c2-40de-85ba-7d9a51c74d03.jpeg",
    "performance_score": 0,
    "domain_rank": 57453,
    "domain_rank_updated": "2024-12-23T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "14de4899f134881d98a5eb90cac4924a58815af8",
  "url": "https://www.cdt.ch/news/ticino/spettacolo-ed-emozioni-volteggiano-sul-ghiaccio-380722",
  "ord_in_thread": 0,
  "parent_url": null,
  "author": "Red. Bellinzona",
  "published": "2024-12-27T00:00:00.000+02:00",
  "title": "Spettacolo ed emozioni volteggiano sul ghiaccio",
  "text": "Spettacolo ed emozioni volteggiano sul ghiaccio\nGhiaccio, luci ed emozioni saranno presto di nuovo protagonisti a Bellinzona. Torna infatti anche questo inverno l’atteso appuntamento con la manifestazione artistica e sportiva «Music on Ice». Uno spettacolo che, dopo il periodo delle feste, porta ancora un po’ di magia nella capitale e che quest’anno proporrà lo spettacolo «Doctor Love», un racconto suggestivo dedicato all’amore e ai sentimenti. Dei temi che verranno toccati tra allegre risate e riflessioni più profonde. «Sarà un’emozionante odissea tragica e comica sul ghiaccio capace di incantare il pubblico», spiegano gli organizzatori.\nOltre lo sport\nQuello che vuole proporre «Music on Ice», come ogni anno, è «uno spettacolo capace di andare oltre lo sport, unendo la magia del pattinaggio con il potere delle emozioni e della narrazione». La manifestazione, giunta ormai alla sua 14. edizione, porterà al Centro sportivo, venerdì 10 e sabato 11 gennaio, le esibizioni di campioni di caratura mondiale del pattinaggio artistico. La nuova produzione, infatti, esplorerà il tema delle emozioni umane grazie a un cast stellare di pattinatori internazionali che lasceranno il pubblico a bocca aperta con la loro abilità artistica e recitativa.\nUn cast d’eccezione\nTra i protagonisti dell’evento ci sarà naturalmente, come l’anno scorso, Stéphane Lambiel, icona del pattinaggio rossocrociato, medaglia d’argento ai Giochi olimpici di Torino 2006, due volte campione del Mondo e nove volte campione svizzero. Lambiel sarà nuovamente il protagonista e il beniamino di tutto lo show. Al suo fianco, ad accompagnarlo, ci sarà un cast d’eccezione composto dalle coppie tedesche formate da Minerva Hase e Nikita Volodin e da Annika Hocke e Robert Kunkel, da quella italiana di Charlène Guignard e Marco Fabbri e da quella finlandese di Juulia Turkkila e Matthias Versluis. Ma non solo. Per la prima volta in Ticino, sarà anche possibile assistere alle rocambolesche performance acrobatiche del pattinatore statunitense Philip Warren.\nGli immancabili mattatori\nImmancabili poi i mattatori dello spettacolo che, per l’occasione, saranno l’atleta italiano Samuel Contesti, medaglia d’argento ai campionati d’Europa, celebre per la sua tecnica raffinata e la passione sul ghiaccio; il lettone Deniss Vasiljevs, medaglia di bronzo ai campionati d’Europa e sei volte campione di Lettonia, conosciuto per la forza espressiva delle sue esibizioni e, infine, l’italiano Maurizio Margaglio, medaglia di bronzo ai Giochi olimpici di Salt Lake City, il quale aggiungerà una nota di esperienza e di classe alla serata. Un trio di pattinatori che, come sempre, si esibirà sotto l’attenta direzione di Laurent Tobel, ideatore e promotore del format.\nTutto è pronto, insomma, per trascorrere due ore intense fatte di pattinaggio, arte, musica, recitazione ed emozioni. Per chi lo desiderasse è già possibile acquistare i biglietti dell’evento in prevendita su www.biglietteria.ch. Maggiori informazioni si possono trovare sul sito Internet dedicato alla manifestazione: www.musiconice.ch.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Human Interest"
  ],
  "topics": [
    "Arts, Culture and Entertainment->dance",
    "Arts, Culture and Entertainment->culture",
    "Lifestyle and Leisure->outdoor recreational activities",
    "Lifestyle and Leisure->leisure"
  ],
  "ai_allow": true,
  "has_canonical": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": [
      {
        "name": "Bellinzona",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2024-12-27T00:40:29.202+02:00",
  "updated": "2024-12-27T00:40:29.202+02:00"
}