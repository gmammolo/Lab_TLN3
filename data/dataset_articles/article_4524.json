{
  "thread": {
    "uuid": "c497828e735e43f310e91173fbbca14d4f78b424",
    "url": "https://www.trevisotoday.it/attualita/casier-mogliano-preganziol-polizia-locale-2025-bilancio.html",
    "site_full": "www.trevisotoday.it",
    "site": "trevisotoday.it",
    "site_section": "https://www.trevisotoday.it/attualita",
    "site_categories": [
      "media",
      "top_news_it",
      "top_news",
      "crime, law and justice",
      "human interest",
      "economy, business and finance",
      "sport",
      "lifestyle and leisure",
      "arts, culture and entertainment"
    ],
    "section_title": "Attualità",
    "site_title": "TrevisoToday - cronaca e notizie da Treviso",
    "title": "Corpo Intercomunale di polizia locale \"Terraglio-Sile\": «Tempi di interventi da record»",
    "title_full": "Corpo Intercomunale di polizia locale \"Terraglio-Sile\": «Tempi di interventi da record»",
    "published": "2026-01-22T07:41:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.trevisotoday.it/~media/horizontal-hi/22906488106766/1000114435.jpg",
    "performance_score": 0,
    "domain_rank": 25537,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 2
      },
      "vk": {
        "shares": 0
      }
    }
  },
  "uuid": "c497828e735e43f310e91173fbbca14d4f78b424",
  "url": "https://www.trevisotoday.it/attualita/casier-mogliano-preganziol-polizia-locale-2025-bilancio.html",
  "ord_in_thread": 0,
  "author": "Redazione",
  "published": "2026-01-22T07:41:00.000+02:00",
  "title": "Corpo Intercomunale di polizia locale \"Terraglio-Sile\": «Tempi di interventi da record»",
  "text": "Attualità\nCorpo Intercomunale di polizia locale “Terraglio-Sile”: «Tempi di interventi da record»\nMartedì scorso la celebrazione di San Sebastiano, Patrono della Polizia Locale, a Preganziol con i tre sindaci di Mogliano Veneto, Preganziol e Casier\nMartedì pomeriggio si è celebrata la festa di San Sebastiano, Patrono della Polizia Locale, in una cerimonia che ha avuto luogo a Preganziol, con il raduno delle autorità e degli invitati presso la Sala del Consiglio comunale e, successivamente, la Santa Messa nella chiesa di Sant’Urbano. L’evento ha visto la partecipazione delle autorità locali, dei membri del Corpo Intercomunale di Polizia Locale “Terraglio-Sile”, dei rappresentanti delle associazioni combattentistiche e d’arma, della Protezione Civile, della Croce Rossa e dei cittadini, uniti nell’occasione di celebrare il lavoro quotidiano al servizio della sicurezza e della legalità.\nLa cerimonia si è aperta alle ore 15.30 con lo schieramento della Polizia Locale e il saluto dei Sindaci dei Comuni di Mogliano Veneto, Preganziol e Casier – Davide Bortolato, Elena Stocco e Renzo Carraretto, alla presenza degli Assessori alla Sicurezza Leonardo Muraro per Mogliano Veneto e Nicola Grieco per Casier– insieme al Comandante del Corpo Intercomunale di Polizia Locale, Stefano Forte. A seguire, alle ore 16.15, nella chiesa di Sant’Urbano, è stata celebrata la Santa Messa da don Gabriele Bittante, alla quale ha fatto seguito un momento conviviale presso la sala parrocchiale.\nDurante il suo intervento, il Comandante Stefano Forte ha illustrato le principali attività svolte dal Corpo nel corso dell’anno 2025, evidenziando l’impegno quotidiano degli operatori a tutela della sicurezza stradale e urbana, del rispetto delle normative e della qualità della vita nei territori dei tre Comuni.\nNel dettaglio, nel 2025 il Corpo Intercomunale ha effettuato 1.555 controlli su veicoli in circolazione, elevando complessivamente 7.064 violazioni accertate. Sono state ritirate 98 patenti e 38 carte di circolazione, mentre 90 conducenti sono stati sanzionati per mancata copertura assicurativa e 360 per mancata revisione del veicolo. Le violazioni per mancato utilizzo delle cinture di sicurezza sono state 185, quelle per utilizzo del cellulare durante la guida 69. 50 veicoli sono stati sottoposti a sequestro amministrativo e 5 a fermo amministrativo; quattro veicoli sono stati recuperati perché compendio di furto.\nNel corso dell’anno sono stati eseguiti 214 test alcolemici, con 8 accertamenti per guida in stato di ebbrezza alcolica. Gli incidenti stradali rilevati sono stati 117. L’attività amministrativa legata al rilascio di copie di atti ha registrato 138 richieste evase.\nPer quanto riguarda la sicurezza urbana, sono state identificate 256 persone e redatte 48 informative all’Autorità Giudiziaria; sono stati inoltre emessi 19 ordini di allontanamento. Nel 2025 sono stati svolti 30 servizi serali in orario ordinario e presidiate tutte le principali manifestazioni del territorio. L’attivazione della centrale operativa rappresenta oggi un presidio organizzativo di grande valore per il territorio, capace di razionalizzare in modo efficace le richieste di intervento. Il pattugliamento costante, garantito da almeno due pattuglie per turno, consente infatti di assicurare tempi medi di risposta particolarmente rapidi, stabilmente inferiori ai dieci minuti e attestati mediamente a 8,5 minuti: un risultato che testimonia l’efficienza del servizio e l’attenzione concreta alla sicurezza della comunità. Il numero unico è lo 0422 632300, attivo da lunedì al sabato (escluso festivi) dalle ore 07:30 alle ore 19:00, presso la Centrale Operativa del Corpo Intercomunale di Polizia Locale.\nNel corso dell’anno sono pervenute complessivamente 2.149 richieste di intervento, in aumento rispetto alle 1.778 dell’anno precedente, relative a rumori e disturbo, atti vandalici, situazioni di potenziale pericolo, rifiuti, degrado, soste, manutenzioni e verde pubblico. Di queste, oltre 590 hanno riguardato soste, oltre 391 segnalazioni inerenti alla manutenzione, oltre 282 i rifiuti e 190 situazioni concernenti animali.\nIn ambito ambientale, commerciale e edilizio sono stati effettuati 55 controlli di aree in stato di potenziale degrado e 17 controlli in materia di commercio e pubblici esercizi. Le violazioni ai regolamenti comunali accertate sono state 151, mentre 35 sono stati gli accertamenti per violazioni in materia di ecologia e rifiuti, anche con il supporto degli ispettori ambientali; in questo ambito sono stati individuati quattro soggetti responsabili di abbandono illecito di rifiuti.\nRilevante anche l’attività anagrafica, informativa e subordinata, con 3.723 accertamenti eseguiti. Sul fronte amministrativo sono state emanate 500 ordinanze di viabilità e rilasciate 805 autorizzazioni e pareri, relativi tra l’altro a occupazioni di suolo pubblico, transito di autocarri, pubblicità e passi carrai. Le determine di impegno e liquidazione adottate sono state 300, mentre le attività di sportello rilevate sui tre Enti hanno raggiunto quota 1.629.\nNon sono mancati gli aspetti legati alla formazione, con 1.672 ore complessive di aggiornamento professionale per il personale, e all’educazione stradale nelle scuole del territorio: 185 ore di attività che hanno coinvolto 79 classi e oltre 1.350 bambini e ragazzi.\n«Anche quest’anno il nostro Corpo ha lavorato con continuità e dedizione per garantire sicurezza, legalità e vicinanza ai cittadini – ha dichiarato il Comandante Stefano Forte – operando in modo coordinato su un territorio articolato e rispondendo a un numero crescente di richieste di intervento».\n“Questa celebrazione è l’occasione per ringraziare tutti coloro che ogni giorno sono in prima linea per la sicurezza dei nostri territori. Il loro impegno costante contribuisce in modo fondamentale a garantire una qualità della vita migliore per tutti i cittadini. Il nostro impegno è quello di fornire loro adeguate e moderne strumentazioni a supporto del loro importante servizio. La Polizia Locale è presenza, ascolto, esempio di impegno civico e prevenzione”, ha dichiarato il Sindaco di Mogliano Veneto, Davide Bortolato.\n«La celebrazione di San Sebastiano è l’occasione per ringraziare le donne e gli uomini che ogni giorno sono in prima linea per la sicurezza dei nostri territori. Il loro impegno contribuisce in modo fondamentale a garantire una qualità della vita migliore e la sicurezza dei nostri cittadini. L'impegno di noi Amministratori vuole essere quello di proseguire con determinazione nel percorso intrapreso con la convenzione e fornire agli operatori adeguate e moderne strumentazioni.» ha dichiarato il Sindaco di Preganziol, Elena Stocco.\n«Voglio testimoniare la mia gratitudine al Comandante Stefano Forte e a tutti gli agenti del Corpo Intercomunale di Polizia Locale per il loro instancabile impegno nel mantenere l'ordine, la sicurezza e il rispetto delle regole, elementi vitali per il benessere del territorio in cui operano ogni giorno con coraggio e generosità. I loro interventi sono sempre volti a garantire la nostra sicurezza e la nostra serenità anche a discapito della propria incolumità. Anche per questo, è stato un onore consegnare gli encomi agli agenti che si sono distinti per il loro operato.» è stato il commento del Sindaco di Casier, Renzo Carraretto.\nIn questa occasione sono stati consegnati cinque encomi agli Vice Istruttore Urban Angela, Agente Panzone Alessandro, Agente Oliviero Valentina, Agente scelto Mescalchin Michele e Agente Rosso Elisa per il loro pronto e rapido intervento durante la sparatoria con accoltellamento dello scorso 10 novembre 2025 nel comune di Mogliano Veneto.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->police"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Casier",
        "sentiment": "none"
      },
      {
        "name": "Mogliano Veneto",
        "sentiment": "none"
      },
      {
        "name": "Preganziol",
        "sentiment": "none"
      }
    ],
    "organizations": [
      {
        "name": "Corpo Intercomunale di polizia",
        "sentiment": "negative",
        "tickers": []
      },
      {
        "name": "##le",
        "sentiment": "neutral",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T08:50:00.459+02:00",
  "updated": "2026-01-23T09:04:34.000+02:00"
}