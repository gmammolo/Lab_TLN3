{
  "thread": {
    "uuid": "85d044f8ee6b12f08d3f9aa5aa7fc78fc2f9a637",
    "url": "https://www.elnacional.cat/ca/gourmeteria/kilometre-0/mercat-ninot-paradis-aperitius-amaga-barcelona_1451466_102.html",
    "site_full": "www.elnacional.cat",
    "site": "elnacional.cat",
    "site_section": "https://www.elnacional.cat/uploads/feeds/feed_ca.xml",
    "site_categories": [
      "travel",
      "national_parks",
      "top_news_es",
      "top_news"
    ],
    "section_title": "ElNacional.cat",
    "site_title": "El Nacional.cat - Última hora política i econòmica de Catalunya, Espanya i internacional",
    "title": "El paradís dels aperitius existeix (i s'amaga dins aquest mercat de Barcelona)",
    "title_full": "El paradís dels aperitius existeix (i s'amaga dins aquest mercat de Barcelona)",
    "published": "2025-07-24T06:30:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://www.elnacional.cat/uploads/s1/53/63/00/13/img-1727_4_1200x630-social_gourmeteria.jpeg",
    "performance_score": 1,
    "domain_rank": 13192,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 14,
        "comments": 0,
        "shares": 11
      },
      "vk": {
        "shares": 0
      }
    }
  },
  "uuid": "85d044f8ee6b12f08d3f9aa5aa7fc78fc2f9a637",
  "url": "https://www.elnacional.cat/ca/gourmeteria/kilometre-0/mercat-ninot-paradis-aperitius-amaga-barcelona_1451466_102.html",
  "ord_in_thread": 0,
  "author": "Menja amb gust",
  "published": "2025-07-24T06:30:00.000+03:00",
  "title": "El paradís dels aperitius existeix (i s'amaga dins aquest mercat de Barcelona)",
  "text": "Hola hola, gourmters! Toca tornar al mercat, concretament al Mercat del Ninot, on entre parades històriques i clientela fidel, hi ha un lloc on l’aperitiu s’ha convertit en art: Perelló 1898, una casa centenària que ha sabut conservar l’essència dels inicis amb una mirada actualíssima. Perelló 1898 és una parada històrica fundada per la família Perelló a finals del segle XIX. Especialitzada en bacallà i aperitius selectes, la parada ha mantingut la tradició de la pesca artesanal i la qualitat del producte.\nLa història de Perelló 1898 és un testimoni de l'evolució gastronòmica de Barcelona, des de les primeres vendes de peix salat fins a l'actual oferta d'aperitius gurmet. La parada ha estat un punt de trobada per a generacions de barcelonins que valoren la qualitat i l'autenticitat dels seus productes, i jo això no m'ho vull perdre! Avui en dia, Perelló 1898 continua sent un referent en el món de la gastronomia local, mantenint viu l'esperit de la tradició familiar.\nAperitius amb una qualitat gurmet\nA Perelló 1898 es ven una selecció molt cuidada de productes del mar i aperitiu gurmet, amb un gran protagonisme del bacallà i les conserves artesanes. És una destinació mítica per als amants del vermut, les anxoves i els sabors intensos però delicats. Quan ens plantem davant la parada ens espera el David Perelló, que és la quarta generació al capdavant del negoci, i ens explica que els seus besavis van obrir la primera parada a la cantonada de Villarroel amb Mallorca. Allà, l'Enriqueta i l'Emili venien salaons, conserves i adobats quan no hi havia neveres i anys després van anar al Mercat del Ninot.\nD'aquella parada, recorda el David, en queden les tècniques de conservació que es continuen aplicant 118 anys després, i per tal que no es perdin i es continuïn fent servir molts anys més, van decidir crear la barra de degustació, que és on seurem d'aquí una estoneta.\nAbans de menjar, cal comprar\nEls treballadors de Perelló 1898 fan la compra diària al mercat per assegurar-se de la frescor dels ingredients, que posteriorment utilitzen per elaborar plats com gildes, brandada i bacallà a la llauna, amanides... Aquest procés reflecteix el compromís de la família amb la qualitat i la passió per la cuina tradicional. Així que abans de començar a menjar anirem a comprar amb la Jenny que ja la coneixen a totes les parades. Parada a Fruites i Verdures Rovira a buscar tomàquets, pebrots i cebes i també a Ous de Calaf, a buscar els ous més preciosos que mai he vist (per cert, la varietat d'ous d'aquesta bonica parada us deixarà perplexes).\nAra que ho tenim tot, ja podem anar a seure a la barra de Perelló 1898 i a esperar que en Gabriel, el xef, ens prepari alguna de les seves especialitats combinant els productes de la seva parada amb els que hem anat a comprar. Comencem amb unes gildes de bacallà d'Islàndia dessalat al seu obrador amb piparra, tomàquet confitat i olives de kalamata, i uns seitons casolans amb una mica de ratlladura de llimona i taronja. No em negareu que són dos aperitius de categoria.\nD'aquells ous meravellosos de Calaf, el Gabriel en fa una truita oberta amb ceba i tomàquet confitats, bacallà i pebrots del Padrón. La dolçor de la ceba i el tomàquet combinen a la perfecció amb l’intens umami del bacallà i el toc atrevit dels pebrots del Padrón; un plat amb capes de sabor de 10. Prosseguim amb uns porros amb unes làmines de tonyina, tomàquet en escabetx i una salsa tzatziki, que és una salsa grega refrescant i cremosa que es fa amb iogurt, all, oli d'oliva i cogombre (tot i que la del Gabriel és especial perquè porta cogombret envinagrat en lloc de cogombre ratllat).\nQuin tros de bacallà!\nEl plat fort, evidentment, és un llom de bacallà espectacular, d'aquests que quan trenques amb la forquilla es formen uns lloms grossos i carnosos. Per respectar el producte al màxim, es fa a la planxa i se serveix amb pebrot confitat i ceba, tal com li va ensenyar la seva mare. Per què és tant bo aquest plat tant senzill? Doncs perquè el producte de Perelló 1898 és de qualitat i alta gamma, i el pebrot i la ceba s'han comprat a la parada del davant; aquesta és la màgia dels mercats!\nLa raó és que Perelló 1898 no és només un lloc per comprar, sinó una experiència que connecta els visitants amb la història i la cultura culinària de Barcelona. La seva presència al Mercat del Ninot és un reflex de la vitalitat i la diversitat gastronòmica de la ciutat, on la tradició i la innovació coexisteixen per oferir una experiència única als amants del bon menjar. I una última cosa gourmeters, si després de conèixer el Perelló 1898, teniu ganes de descobrir la història del Mercat del Ninot, no us perdeu el vídeo i el reportatge del Barcelona Exprés del Jordi Palmer; el trobareu a la portada i a l'Instagram d'El Nacional! Bon profit i fins aviat!\nElNacional.cat a WhatsApp, hi trobaràs tota l'actualitat, en un clic!",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Lifestyle and Leisure",
    "Social Issue",
    "Human Interest"
  ],
  "topics": [
    "Lifestyle and Leisure->organic food",
    "Lifestyle and Leisure->lifestyle",
    "Social Issue->communities"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.whatsapp.com/channel/0029VaCpAjh0gcfJ0q12kP15",
    "https://whatsapp.com/channel/0029VaCpAjh0gcfJ0q12kP15"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_es",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:44:04.220+03:00",
  "updated": "2025-07-25T08:07:05.000+03:00"
}