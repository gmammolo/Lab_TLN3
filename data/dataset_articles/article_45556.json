{
  "thread": {
    "uuid": "e75692c92f036635bfea56d32618a5eeb5991f2f",
    "url": "https://www.quotidianodipuglia.it/lecce/malamovida_controlli_questore_lionetti_fame_legalita_strada_giusta_salento-8973996.html",
    "site_full": "www.quotidianodipuglia.it",
    "site": "quotidianodipuglia.it",
    "site_section": "https://www.quotidianodipuglia.it",
    "site_categories": [
      "media",
      "top_news_it",
      "top_news"
    ],
    "section_title": "Quotidiano Di Puglia ",
    "site_title": "Quotidiano Di Puglia",
    "title": "Malamovida e controlli, il questore: «Qui c'è fame di legalità. Siamo sulla strada giusta»",
    "title_full": "Malamovida e controlli, il questore: «Qui c'è fame di legalità. Siamo sulla strada giusta»",
    "published": "2025-07-24T06:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/07/23/8973996_23213624_onecms_1j1rcn8d85r5z8e0f2l_10dhguytcsg.jpg",
    "performance_score": 0,
    "domain_rank": 130147,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 9,
        "comments": 20,
        "shares": 10
      },
      "vk": {
        "shares": 0
      }
    }
  },
  "uuid": "e75692c92f036635bfea56d32618a5eeb5991f2f",
  "url": "https://www.quotidianodipuglia.it/lecce/malamovida_controlli_questore_lionetti_fame_legalita_strada_giusta_salento-8973996.html",
  "ord_in_thread": 0,
  "author": "Andrea TAFURO",
  "published": "2025-07-24T06:00:00.000+03:00",
  "title": "Malamovida e controlli, il questore: «Qui c'è fame di legalità. Siamo sulla strada giusta»",
  "text": "La stagione estiva è nel suo pieno, e con essa il massiccio afflusso di turisti che rende il Salento una delle mete più ambite ma anche ad alta complessità in termini di sicurezza. Al timone della Questura di Lecce, da appena due mesi, c'è Giampietro Lionetti, che fin dal suo insediamento ha dovuto affrontare le sfide di una provincia ampia e con tutte le criticità che ne derivano sul piano del turismo, della tutela delle comunità e del contrasto alla criminalità. «Sono qui da poco più di due mesi e sono orgoglioso di essere a Lecce. Abbiamo avviato un'attività costante e capillare di controllo, non solo nel capoluogo ma anche nelle marine, nei centri maggiori e minori della provincia, per garantire la sicurezza ai cittadini e ai turisti». I dati parziali dell'attività operativa della polizia tra il 20 giugno e il 23 luglio scorso testimoniano parte del lavoro svolto: sono state identificate ben 4.470 persone tra Lecce e provincia, controllati 944 veicoli, eseguiti 13 arresti e sequestrati 1.279 grammi di cocaina.\nQuestore Lionetti, come si affronta la sicurezza a fronte dell'aumento del flusso turistico, sia nel capoluogo che nelle marine?\n«Ho cercato subito di comprendere le caratteristiche e le peculiarità del territorio per focalizzarmi sul controllo. Abbiamo lavorato sulla “malamovida”, distinguendola dalla movida sana che è fondamentale per la provincia. Abbiamo intensificato i controlli straordinari, prima nel centro di Lecce, dove si nota un miglioramento, e poi sulle marine, in particolare Gallipoli, ma anche Nardò, Otranto e le altre. I numeri che stiamo producendo sono importanti e ne siamo soddisfatti».\nNel giorno del suo insediamento parlava di una mappatura del territorio. A quali conclusioni è giunto in questi mesi?\n«In questi mesi abbiamo notevolmente aumentato la nostra presenza sul territorio, e questo ha migliorato la percezione di sicurezza da parte dei cittadini. Ho compreso che in un territorio così vasto è necessaria una prevenzione ancora più incisiva. Ho trovato un territorio che ha fame di legalità e che è aperto al confronto su questo tema. È chiaro che la mole di presenze estive richiede un impegno notevole in termini di sicurezza, e credo che siamo sulla strada giusta, anche se c'è sempre margine di miglioramento».\nParlando di Gallipoli, una delle aree più sensibili, quali sono le criticità riscontrate e come si è intervenuti sulla malamovida e sulle \"case pollaio\"?\n«Stiamo lavorando con grande impegno sulle stesse problematiche. Collaboriamo strettamente con la Prefettura, sensibilizzando tutti gli operatori turistici e gli imprenditori. Abbiamo instaurato un dialogo, non solo un approccio repressivo, e questo sta dando risultati positivi. Il mese di luglio a Gallipoli è andato abbastanza bene, non abbiamo avuto criticità particolarmente gravi, al di là di incidenti non legati a questi fenomeni. Riguardo alle “case pollaio” e le truffe, ci sono state meno segnalazioni del previsto. Inoltre abbiamo intensificato il contrasto allo spaccio di sostanze stupefacenti, effettuando arresti e sequestri significativi».\nI sequestri di stupefacenti riguardano la criminalità organizzata o piccoli spacciatori “funzionali” alla malamovida notturna?\n«Abbiamo individuato soggetti, anche incensurati, che detenevano o spacciavano sostanze stupefacenti. Questo è particolarmente preoccupante, perché indica una richiesta diffusa e la disponibilità di persone, anche senza precedenti specifici, a prestarsi a queste attività per un tornaconto. È un fenomeno che alimenta la malamovida e complica la gestione della sicurezza».\nLa droga è da tempo considerata il \"core business\" della criminalità organizzata nel Salento. È ancora così?\n«Assolutamente sì, è un fenomeno ancora molto pronunciato. Le attività di contrasto che stiamo portando avanti, partendo proprio dal controllo del territorio puntano ad avere immediatezza nella sicurezza. È importante quindi recidere dalla base le attività criminali, anche per togliere riferimenti e rifornimenti in fasi successive».\nUn'altra questione riguarda il coinvolgimento dei giovani in attività criminali, con un'età media dei reati sempre più bassa. Come si può intervenire?\n«L'aumento dei controlli ha già prodotto risultati: a Gallipoli abbiamo fermato dei ragazzi, anche minorenni o appena maggiorenni, responsabili di rapine contro i turisti. È sconcertante vedere giovani così coinvolti. Molti esperti attribuiscono questo fenomeno anche alle conseguenze delle chiusure durante il Covid, ma in alcuni casi è opportuna anche una maggiore attenzione delle famiglie. Tuttavia, in questo territorio si lavora molto sui giovani, anche nelle scuole, con le forze di polizia e le istituzioni che partecipano a convegni e lezioni per comunicare e ascoltare. È fondamentale far capire i rischi e le conseguenze di certi comportamenti».\nUn problema che affligge il territorio sono gli incendi dolosi. Come si affronta questa emergenza?\n«È un vero peccato vedere un territorio così bello deturpato dagli incendi. Sull’emergenza siamo bravi e preparati, ma non possiamo lavorare solo sull'emergenza, dobbiamo puntare sulla prevenzione. È necessario un tavolo che coinvolga tutte le istituzioni, come sta già facendo con lungimiranza il Prefetto, per studiare il territorio, analizzare il passato, il presente e il futuro, e definire una strategia di controllo condivisa. Il dialogo è cruciale: tutti devono sentirsi parte attiva nella prevenzione».\nAgosto è alle porte: cosa si aspetta e quali sono le strategie per la sicurezza?\n«Fino ad ora le cose stanno andando bene, ma agosto sarà il vero banco di prova. Ho cercato di creare le premesse per migliorare la situazione rispetto agli anni precedenti, soprattutto a Gallipoli, che accoglie un numero altissimo di turisti, a volte anche di basso profilo. Abbiamo pianificato meglio i nostri servizi e la presenza delle forze dell'ordine, anche grazie ai rinforzi estivi che abbiamo impiegato nelle aree nevralgiche, come i commissariati di Gallipoli, Nardò, Otranto e Galatina, oltre a Lecce. Questo ci fa sperare in risultati migliori. Abbiamo fatto dei richiami alla responsabilità di tutti gli interlocutori e predisposto servizi programmati, con presenze costanti e alternate tra mattina, pomeriggio e sera, e un approccio interforze».\nAgosto sarà anche il mese dei grandi eventi, dalla “Notte della Taranta” alla “festa di Sant'Oronzo”, fino all'inizio del campionato di Serie A con l'incontro Lecce-Milan. Sono già stati attivati tavoli tecnici per la gestione delle manifestazioni?\n«Certamente, stiamo pianificando tutto. Abbiamo già avuto diversi tavoli tecnici in Questura e in Prefettura. La macchina è rodata, ma cercheremo di migliorarla ulteriormente, affrontando le problematiche emerse negli anni precedenti con soluzioni mirate, come l'aumento del personale. Lunedì prossimo andrò personalmente a fare un sopralluogo per la Notte della Taranta, per avere una visione ancora più chiara delle cose da fare e della viabilità. Durante gli eventi sarò presente sul campo, così come tutta la struttura, per garantire la massima attenzione. Lavoriamo con strategia per ottenere risultati. Ho chiesto uno sforzo maggiore alla squadra e stanno rispondendo tutti con grande professionalità».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Social Issue",
    "Human Interest"
  ],
  "topics": [
    "Social Issue->communities",
    "Social Issue->social condition",
    "Social Issue->demographics"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": " Giampietro Lionett",
        "sentiment": "none"
      }
    ],
    "locations": [
      {
        "name": "Salent",
        "sentiment": "none"
      },
      {
        "name": " Lecc",
        "sentiment": "none"
      }
    ],
    "organizations": [
      {
        "name": " Questur",
        "sentiment": "none",
        "tickers": []
      },
      {
        "name": " polizi",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:46:31.669+03:00",
  "updated": "2025-07-25T08:07:55.000+03:00"
}