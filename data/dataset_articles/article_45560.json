{
  "thread": {
    "uuid": "9084922a70cb036f4612f2a5b96a8cc507a3cb2f",
    "url": "https://www.ilrestodelcarlino.it/bologna/cronaca/giorgio-diritti-in-piazza-con-f3750664",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Giorgio Diritti in piazza con 'Lubo': \"Una storia di guerra sempre attuale\"",
    "title_full": "Giorgio Diritti in piazza con 'Lubo': \"Una storia di guerra sempre attuale\"",
    "published": "2025-07-24T06:34:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/ZGEyNTM3NTEtMjlkZi00/0/giorgio-diritti-in-piazza-con-lubo-una-storia-di-guerra-sempre-attuale.jpeg?f=16:9&amp;w=1200&amp;h=630",
    "performance_score": 1,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 15,
        "comments": 0,
        "shares": 16
      },
      "vk": {
        "shares": 0
      }
    }
  },
  "uuid": "9084922a70cb036f4612f2a5b96a8cc507a3cb2f",
  "url": "https://www.ilrestodelcarlino.it/bologna/cronaca/giorgio-diritti-in-piazza-con-f3750664",
  "ord_in_thread": 0,
  "author": "Il Resto del Carlino",
  "published": "2025-07-24T06:34:00.000+03:00",
  "title": "Giorgio Diritti in piazza con 'Lubo': \"Una storia di guerra sempre attuale\"",
  "text": "Il regista presenta il suo film dedicato a una minoranza nomade: \"L’ingiustizia spinge al riscatto\" \"Vorrei lavorare sui giovani. Mi domando che prospettive avranno e come affrontano la paura\".\nIn piazza Maggiore, attraverso gli anni, sono stati proiettati tutti i suoi film. In effetti, in un’estate da cinefili, non possono mancare i titoli di Giorgio Diritti , che è a sua volta un grande appassionato di cinema: qualche sera fa era in piazza a vedere ’Il fuggitivo’. Domani alle 21,45, quindi, eccolo presentare il suo ultimo lavoro ’ Lubo ’, che andò in concorso a Venezia nel 2023 e che propone una storia della seconda Guerra Mondiale molto toccante e per i temi che tratta, così – purtroppo – attuale.\nDiritti com’è arrivare davanti alla piazza che vedrà il suo film? \"È sempre una cosa molto bella essere tra le scelte della Cineteca . Ma al di là di questo, penso che i miei lavori, e in particolare questo, siano particolarmente significativi e giusti, in relazione a quello che accade non molto lontano da noi, con le guerre in atto. Il film è ambientato tra Svizzera e Italia e ha come spunto iniziale una dimensione di rischio di guerra da parte dei tedeschi nei confronti della Svizzera\".\nE da lì si sviluppa una storia che parla di una minoranza etnica nomade. \"Sì, quella degli Jenisch che in realtà ha subito per decine d’anni, in Svizzera, un’operazione di pulizia etnica . Alle famiglie di questi nomadi venivano portati via i figli, ed è quindi un film che da un lato va a toccare questo aspetto di ingiustizia sui minori, tema che appartiene alla vita di tutti i giorni, permeata da questa angoscia dell’uccisione di tantissimi bambini a Gaza . Dall’altra parte è anche una riflessione di come, dalla condizione di male, il protagonista Lubo cerchi in tutti i modi di reagire e di trovarli. Una vicenda a cavallo tra il desiderio di riappropriazione dei figli e quello di rifarsi una vita, un’identità\".\nDopo un film così potente che storia cerca per un nuovo lavoro? \"Sono in fase di scrittura. Mi piacerebbe fare qualcosa che racconta le giovani generazioni , le loro prospettive di vita, lavoro, in una società cambiata, i loro sogni. Lavorare sulla contemporaneità purtroppo comporta una mutazione delle cose talmente rapida attorno a noi, per cui c’è sempre la necessità di capire le evoluzioni, come ad esempio la percezione del pericolo\".\nIn che senso? \"La paura di quello che ci circonda, appunto la percezione del pericolo, un paio di anni fa si sentivano lontane. Lo scoppio della guerra in Ucraina, quello che succede a Gaza, gli attentati nel mondo trasmettono più angoscia e questo si riflette anche sulle opportunità dei giovani di vivere una vita tranquilla o più semplicemente di trovare lavoro\".\nCome ha messo in atto l’osservazione dei giovani? \"Negli anni ho fatto tutta una serie di interviste e chiacchierate in vari ambiti e quello mi ha dato uno specchio interessante. Questa è la base più importante\".\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Social Issue",
    "Human Interest"
  ],
  "topics": [
    "Arts, Culture and Entertainment->cinema",
    "Arts, Culture and Entertainment->culture",
    "Arts, Culture and Entertainment->art exhibition",
    "Social Issue->diversity, equity and inclusion",
    "Social Issue->national or ethnic minority",
    "Social Issue->social problem",
    "Human Interest->celebrity"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://web.whatsapp.com/send?text=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22%20https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664&t=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22",
    "https://x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664&text=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22",
    "https://www.x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664&text=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22",
    "https://x.com/share",
    "https://www.web.whatsapp.com/send?text=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22%20https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664",
    "https://web.whatsapp.com/send",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Fgiorgio-diritti-in-piazza-con-f3750664&t=Giorgio%20Diritti%20in%20piazza%20con%20%E2%80%99Lubo%E2%80%99%3A%20%22Una%20storia%20di%20guerra%20sempre%20attuale%22"
  ],
  "external_images": [],
  "internal_images": [],
  "entities": {
    "persons": [
      {
        "name": "Giorgio Diritti",
        "sentiment": "none"
      }
    ],
    "locations": [
      {
        "name": "piazza Maggiore",
        "sentiment": "none"
      },
      {
        "name": "Venezia",
        "sentiment": "none"
      }
    ],
    "organizations": [
      {
        "name": "Svizzera",
        "sentiment": "none",
        "tickers": []
      },
      {
        "name": "svizzera",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:46:33.110+03:00",
  "updated": "2025-07-25T08:08:15.000+03:00"
}