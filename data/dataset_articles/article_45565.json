{
  "thread": {
    "uuid": "9de0d2283349c1f3634a1e7d23356245b3249523",
    "url": "https://www.ilrestodelcarlino.it/ferrara/cronaca/festival-margine-di-resistenza-e-53729aa3",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Festival 'Margine di Resistenza'. E fu la festa. Ricordando Berlinguer",
    "title_full": "Festival 'Margine di Resistenza'. E fu la festa. Ricordando Berlinguer",
    "published": "2025-07-24T06:34:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/og/ilresto.jpg",
    "performance_score": 0,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "9de0d2283349c1f3634a1e7d23356245b3249523",
  "url": "https://www.ilrestodelcarlino.it/ferrara/cronaca/festival-margine-di-resistenza-e-53729aa3",
  "ord_in_thread": 0,
  "author": "Il Resto del Carlino",
  "published": "2025-07-24T06:34:00.000+03:00",
  "title": "Festival 'Margine di Resistenza'. E fu la festa. Ricordando Berlinguer",
  "text": "Ultimo appuntamento della seconda edizione del Festival letterario ’Margine di Resistenza’ quello di oggi, alle 21, al circolo Acli di Pontelagoscuro in Corso del Popolo 109. A chiudere la rassegna organizzata dal Consorzio Eventi Editoriali in collaborazione con Fondazione L’Approdo e Acli sarà il libro in uscita in questi giorni ’E fu la festa’ a cura di Sergio Gnudi.\nQuarant’anni fa per diciotto giorni, dal 29 agosto al 15 settembre 1985, si svolse un avvenimento che cambiò non solo la vita del P.C.I. ferrarese ma anche la vita e la percezione che la città di Ferrara ha avuto negli anni successivi: nella zona del vecchio aeroporto militare fu proposta la Festa Nazionale de L’Unità . Un caso unico per una piccola città come Ferrara, eccettuata forse la Modena rossa di quegli anni. Quella fu una scommessa che tutti i ferraresi fecero per portare alla ribalta dell’Italia e non solo la città. Il sottotitolo del libro è molto indicativo ’Nel 1985 quarant’anni fa a Ferrara l’ultima grande Festa Nazionale de L’Unità: ricordi e immagini.’ Nel 1985 la Festa fu dedicata al quarantesimo della Liberazione, questo libro vuole ricordare il quarantesimo di quell’avvenimento e l’ottantesimo della Liberazione. Le ricerche effettuate prima di incominciare a scrivere, a fare interviste a raccogliere testimonianze e fotografie emblematiche hanno evidenziato che è stato prodotto poco a tal riguardo: un libro essenzialmente di fotografie nel 1986 prodotto da Cirelli e Zanirato con foto di Zappaterra e una presenza in un libro fotografico relativo a tutte le Feste dell’Unità. Poco a nostro parere per ricordare un avvenimento così importante che portò nella città estense quasi tre milioni di visitatori.\nFu Enrico Berlinguer , in occasione del comizio tenuto a Ferrara nel 1984, ad annunziare che la succesiva Festa Nazionale dell’Unità avrebbe avuto luogo a Ferrara. L’area dove si svolse fu urbanizzata in otto mesi. Al fine di ’riempire’ l’enorme spazio dell’aeroporto i progettisti, l’architetto Arges Cirelli e il grafico Mario Zanirato, idearono il famoso arco di 28 torri colorate alte 15 metri ciascuna distanziate 40 metri l’una dall’altra, in mezzo a due file di stand che si fronteggiavano. Al centro un viale largo 80 metri e lungo più di un chilometro. Un’installazione imponente. Ma quello che questo libro vuole raccontare è la grande importanza che quell’evento di 40 anni fa ebbe non solo per quel partito comunista italiano, non solo per gli iscritti o per i simpatizzanti, ma anche per tutti i ferraresi della città e della provincia. L’opera ha ottenuto anche il patrocinio dell’Associazione Berlinguer di Roma.\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Human Interest",
    "Social Issue"
  ],
  "topics": [
    "Arts, Culture and Entertainment->festival",
    "Arts, Culture and Entertainment->literature",
    "Arts, Culture and Entertainment->culture",
    "Human Interest->ceremony",
    "Social Issue->social condition",
    "Social Issue->communities",
    "Social Issue->diversity, equity and inclusion"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3&t=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer",
    "https://x.com/share?url=https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3&text=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer",
    "https://web.whatsapp.com/send?text=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer%20https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3",
    "https://x.com/share",
    "https://web.whatsapp.com/send",
    "https://www.facebook.com/sharer/sharer.php",
    "https://www.web.whatsapp.com/send?text=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer%20https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3",
    "https://www.x.com/share?url=https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3&text=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fferrara%2Fcronaca%2Ffestival-margine-di-resistenza-e-53729aa3&t=Festival%20%E2%80%99Margine%20di%20Resistenza%E2%80%99.%20E%20fu%20la%20festa.%20Ricordando%20Berlinguer"
  ],
  "external_images": [],
  "internal_images": [],
  "entities": {
    "persons": [
      {
        "name": " Sergio Gnud",
        "sentiment": "none"
      }
    ],
    "locations": [
      {
        "name": " Corso del Popolo 10",
        "sentiment": "none"
      },
      {
        "name": " Pontelagoscur",
        "sentiment": "none"
      },
      {
        "name": " Ferrar",
        "sentiment": "none"
      },
      {
        "name": " Moden",
        "sentiment": "none"
      }
    ],
    "organizations": [
      {
        "name": " Consorzio Eventi Editorial",
        "sentiment": "none",
        "tickers": []
      },
      {
        "name": " Festa Nazionale de L’Unit",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:46:37.057+03:00",
  "updated": "2025-07-25T08:09:54.000+03:00"
}