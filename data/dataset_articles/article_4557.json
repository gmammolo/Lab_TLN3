{
  "thread": {
    "uuid": "f0957bd9ccaa811129828b2b37e59dff9a584c01",
    "url": "https://www.ilrestodelcarlino.it/imola/cronaca/i-dieci-anni-di-castello-e3c1771d",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/rss",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "I dieci anni di 'Castello Sicura': \"Facciamo squadra per la sicurezza\"",
    "title_full": "I dieci anni di 'Castello Sicura': \"Facciamo squadra per la sicurezza\"",
    "published": "2026-01-22T07:10:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/ODU0ZTU5NzYtMzVmNi00/0/i-dieci-anni-di-castello-sicura-facciamo-squadra-per-la-sicurezza.jpg?f=16:9&amp;w=1200&amp;h=675",
    "performance_score": 3,
    "domain_rank": 8950,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 38,
        "comments": 1,
        "shares": 1
      },
      "vk": {
        "shares": 0
      }
    }
  },
  "uuid": "f0957bd9ccaa811129828b2b37e59dff9a584c01",
  "url": "https://www.ilrestodelcarlino.it/imola/cronaca/i-dieci-anni-di-castello-e3c1771d",
  "ord_in_thread": 0,
  "author": "CLAUDIO BOLOGNESI",
  "published": "2026-01-22T07:10:00.000+02:00",
  "title": "I dieci anni di 'Castello Sicura': \"Facciamo squadra per la sicurezza\"",
  "text": "Sauro Serotti, tra i fondatori del Gruppo, assieme a Massimo Bugani\nDa dieci anni una città più sicura grazie alla messaggistica whatsapp . Ha appena compiuto due lustri di vita \" Castello Sicura \", il sistema di allert via messaggio nata nel 2016 a cui si è poi aggiunto anche un secondo gruppo, \"Castello Sicura 2\", che coinvolge altre zone della città.\nUno dei fondatori, Sauro Serotti, che ci tiene però a precisare che \"il primo istitutore della pagina è stato Massimo Bugani\", spiega come nacque l’idea, e soprattutto perché il sistema di allert di \"Città Sicura\" ebbe i natali nel gennaio del 2016, per la precisione il 12 del primo mese di quell’anno.\n\"Era un momento piuttosto delicato in tema di sicurezza , le incursioni dei ladri in appartamento erano molto frequenti, così si pensò di creare una rete whatsapp di semplici cittadini che, attraverso la messaggistica, avrebbero potuto segnalare potenziali pericoli\", racconta Serotti.\nIl ‘lancio’ di \"Città Sicura\" non fu subito un boom, \"all’inizio gli iscritti erano un paio di decine\", poi però il progetto decollò e \"ad oggi i partecipanti, tra ‘Castello Sicura 1’ e ‘Castello Sicura 2’, superano i 600\".\nLe adesioni arrivarono \"attraverso la modalità più semplice, quella del passaparola\", e, partendo dalla zona Borghetto, tra le più colpite dai furti in quel periodo, entrarono nuovi iscritti nei due gruppi \"un po’ da tutte le zone della città, da quelle più centrali a quelle collinari e periferiche\".\nLe ‘istruzioni per l’uso’, oggi come allora, sono le stesse. \"Ogni singolo componente del gruppo fa sostanzialmente da ‘telecamera’, e come tale si deve comportare – spiega Serotti –. Se avvista movimenti o presenze di autoveicoli sospetti, quello che deve fare è in primis segnalarlo alle forze dell’ordine , poi al gruppo, in quest’ordine, così offre alle forze dell’ordine stesse la possibilità di intervenire subito in caso di bisogno, e al tempo stesso mette in guardia i concittadini presenti nel gruppo\".\nChiaro, anzi chiarissimo, anche quello che si deve evitare di fare. \"Esporsi al pericolo, o comunque manifestarsi per esempio di fronte a un veicolo considerato sospetto – ribadisce serotti –. Essere avvistati da potenziali malintenzionati può comportare un rischio per la stessa persona, o nella migliore delle ipotesi comunque mettere in allarme la persona sospetta che a quel punto si dileguerebbe\". Il rammarico, chiude Serotti, è quello \"di non essere riusciti a creare una rete che comprenda anche i molti gruppi di vicinato esistenti\", la speranza invece è quella di \"incrementare ulteriormente gli aderenti\", tra i quali peraltro è già presente da anni anche la Polizia Locale nella persona del suo comandante Leonardo Marocchi.\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->law enforcement",
    "Crime, Law and Justice->police"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://x.com/share?url=https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d&text=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22",
    "https://api.whatsapp.com/send?text=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22%20https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d&t=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22",
    "https://x.com/share",
    "https://www.x.com/share?url=https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d&text=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22",
    "https://www.api.whatsapp.com/send?text=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22%20https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d",
    "https://www.facebook.com/sharer/sharer.php",
    "https://api.whatsapp.com/send",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fimola%2Fcronaca%2Fi-dieci-anni-di-castello-e3c1771d&t=I%20dieci%20anni%20di%20%E2%80%98Castello%20Sicura%E2%80%99%3A%20%22Facciamo%20squadra%20per%20la%20sicurezza%22"
  ],
  "external_images": [],
  "internal_images": [],
  "entities": {
    "persons": [
      {
        "name": "Sauro Serotti",
        "sentiment": "negative"
      },
      {
        "name": "Massimo Bugani",
        "sentiment": "negative"
      }
    ],
    "locations": [],
    "organizations": [
      {
        "name": "Città Sicura",
        "sentiment": "none",
        "tickers": []
      },
      {
        "name": "Castello Sicura 2",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T07:42:52.113+02:00",
  "updated": "2026-01-23T08:10:42.000+02:00"
}