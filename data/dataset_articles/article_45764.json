{
  "thread": {
    "uuid": "a30aecfb6a4bec78474473a660be62e6e91f616c",
    "url": "https://www.lanazione.it/arezzo/cronaca/la-chimera-torna-a-casa-e4800fa6",
    "site_full": "www.lanazione.it",
    "site": "lanazione.it",
    "site_section": "https://www.zazoom.it/2024-11-18/veneto-spettacoli-di-mistero-tutti-gli-appuntamenti-del-weekend-a-padova-3/15819498",
    "site_categories": [
      "media",
      "top_news_it",
      "top_news"
    ],
    "section_title": "Ultima Ora - Ultime Notizie Zazoom Social News",
    "site_title": "La Nazione - Tutte le ultime notizie in tempo reale dalla Toscana",
    "title": "La Chimera torna a casa (da pendolare): la mozione di Veneri e Casucci",
    "title_full": "La Chimera torna a casa (da pendolare): la mozione di Veneri e Casucci",
    "published": "2025-07-24T06:22:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/MWNiNDYyNGYtYTM4My00/0/la-chimera-torna-a-casa-da-pendolare-la-mozione-di-veneri-e-casucci.jpeg?f=16:9&amp;w=1200&amp;h=630",
    "performance_score": 0,
    "domain_rank": 16954,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a30aecfb6a4bec78474473a660be62e6e91f616c",
  "url": "https://www.lanazione.it/arezzo/cronaca/la-chimera-torna-a-casa-e4800fa6",
  "ord_in_thread": 0,
  "author": "La Nazione",
  "published": "2025-07-24T06:22:00.000+03:00",
  "title": "La Chimera torna a casa (da pendolare): la mozione di Veneri e Casucci",
  "text": "La Chimera di Arezzo tornerà periodicamente in esposizione in città grazie a un ciclo espositivo cadenzato nel tempo. L’obiettivo è creare un appuntamento ricorrente che rafforzi il legame tra il patrimonio storico-artistico e la comunità locale . Ad annunciarlo sono i consiglieri regionali Marco Casucci (Noi Moderati) e Gabriele Veneri (Fratelli d’Italia), dopo l’approvazione della loro mozione in commissione Cultura del Consiglio regionale, che ha accolto anche un emendamento del Pd.\nSecondo i promotori, questa iniziativa favorirà una sinergia tra Comune di Arezzo, diverse fondazioni culturali e musei, oltre al Ministero della cultura, creando un modello virtuoso di collaborazione per la tutela e la valorizzazione del patrimonio storico e artistico. La presenza della Chimera durante la mostra \"Vasari. Il Teatro delle Virtù\" ha già dimostrato come l’opera contribuisca a rafforzare il legame tra il patrimonio etrusco e l’identità culturale contemporanea, promuovendo la conoscenza storica e il turismo culturale nel territorio. \"Sono orgoglioso per l’approvazione di un atto così importante per Arezzo – dichiara Casucci –. La Chimera è un simbolo identitario della città, rappresenta l’eccellenza artigianale e il patrimonio storico della nostra regione\". Veneri sottolinea come la Chimera incarni la tradizione artigiana dell’oreficeria tramandata dagli Etruschi, auspicando che la sua esposizione ispiri i giovani ad apprendere questi mestieri, motivo di orgoglio per il territorio. Il nuovo ciclo espositivo sarà dunque un’occasione per rendere omaggio a questo capolavoro etrusco e per continuare a costruire un ponte tra passato e presente, promuovendo la cultura come elemento fondante dell’identità e dello sviluppo del territorio.\nGaia Papi",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Lifestyle and Leisure",
    "Human Interest"
  ],
  "topics": [
    "Arts, Culture and Entertainment->visual arts",
    "Arts, Culture and Entertainment->art exhibition",
    "Arts, Culture and Entertainment->culture",
    "Lifestyle and Leisure->holiday",
    "Lifestyle and Leisure->lifestyle",
    "Human Interest->high society"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Gabriele Veneri",
        "sentiment": "none"
      },
      {
        "name": "Marco Casucci",
        "sentiment": "none"
      },
      {
        "name": "Vasari",
        "sentiment": "none"
      }
    ],
    "locations": [
      {
        "name": "Arezzo",
        "sentiment": "none"
      }
    ],
    "organizations": [
      {
        "name": "Chimera",
        "sentiment": "negative",
        "tickers": []
      },
      {
        "name": "Ministero della cultura",
        "sentiment": "none",
        "tickers": []
      },
      {
        "name": "Consiglio regionale",
        "sentiment": "none",
        "tickers": []
      },
      {
        "name": "Noi Moderati",
        "sentiment": "none",
        "tickers": []
      },
      {
        "name": "Pd",
        "sentiment": "none",
        "tickers": []
      },
      {
        "name": "ministero della cultura",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "consiglio regionale",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "pd",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:49:47.360+03:00",
  "updated": "2025-07-25T08:09:54.000+03:00"
}