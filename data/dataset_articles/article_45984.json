{
  "thread": {
    "uuid": "5be57d1efea81ab81af72cd0057a42fa3fc417f7",
    "url": "https://www.lanazione.it/grosseto/cronaca/da-montegiovi-a-piedi-dal-c116437c",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/sitemaps/nazione/sitemap_news1.xml",
    "site_categories": [
      "media",
      "top_news_it",
      "top_news"
    ],
    "section_title": "",
    "site_title": "La Nazione - Tutte le ultime notizie in tempo reale dalla Toscana",
    "title": "Da Montegiovi a piedi dal papa: \"Deve salvare il borgo\"",
    "title_full": "Da Montegiovi a piedi dal papa: \"Deve salvare il borgo\"",
    "published": "2025-07-24T06:20:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/MWQ3NmJjZTQtNzM1MC00/0/da-montegiovi-a-piedi-dal-papa-deve-salvare-il-borgo.jpeg?f=16:9&amp;w=1200&amp;h=630",
    "performance_score": 0,
    "domain_rank": 16954,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "5be57d1efea81ab81af72cd0057a42fa3fc417f7",
  "url": "https://www.lanazione.it/grosseto/cronaca/da-montegiovi-a-piedi-dal-c116437c",
  "ord_in_thread": 0,
  "author": "La Nazione",
  "published": "2025-07-24T06:20:00.000+03:00",
  "title": "Da Montegiovi a piedi dal papa: \"Deve salvare il borgo\"",
  "text": "CASTEL DEL PIANOMontegiovi, piccolo borgo del comune amiatino, ha deciso di farsi sentire. Il prossimo 30 agosto, sette abitanti, novelli pellegrini, partiranno a piedi verso Roma, con la statua di Santa Caterina e due asini al seguito. Destinazione: il Vaticano . Obiettivo: chiedere udienza al Papa per salvare la canonica del paese, oggi in condizioni precarie, e attirare l’attenzione sul crescente abbandono delle aree interne italiane. Il gesto, simbolico e concreto insieme, nasce dall’esasperazione di una comunità che da anni chiede interventi senza ricevere risposte. La canonica, un tempo cuore pulsante del paese, cade a pezzi. E con essa rischia di scomparire un intero tessuto sociale. Durante il cammino, lungo due settimane, i viandanti raccoglieranno lettere e testimonianze da altri piccoli paesi, per consegnarle al Papa in un appello collettivo.\nIl regista Davide Tisato , originario di Montegiovi, seguirà la marcia con la macchina da presa per raccontarla nel documentario Il Nostro Miracolo , prodotto da Cloud Fog Haze Picture e Articolture con RSI Radiotelevisione Svizzera e il supporto della Toscana Film Commission. \"La canonica è solo la punta dell’iceberg – afferma Tisato – Il paese si sta svuotando. Mancano servizi, opportunità, prospettive. Siamo rimasti in 150. Ma abbiamo deciso di lottare per non sparire. Forse è l’ultima occasione che abbiamo. Per restaurare la canonica fatiscente e destinarla a scopi comunitari, ci vorrebbe quasi un miracolo, che potrebbe diventare realtà grazie alla nostra coesione, alla nostra convinzione e all’auspicata influenza papale\". Quella di Montegiovi è una storia che parla a tanti.\nLe aree interne italiane, oggi abitate da 13 milioni di persone, soffrono un’emorragia demografica che, secondo Istat, nelle zone più periferiche tocca il -7,7%. Eppure sono territori ricchi di storia, identità e comunità. Forse, proprio da una marcia lenta verso Roma, può partire un messaggio forte per l’Italia intera.\nNicola Ciuffoletti",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Social Issue"
  ],
  "topics": [
    "Human Interest->ceremony",
    "Social Issue->social networking",
    "Social Issue->communities",
    "Social Issue->demographics"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Davide Tisato",
        "sentiment": "none"
      }
    ],
    "locations": [
      {
        "name": "Montegiovi",
        "sentiment": "none"
      },
      {
        "name": "Roma",
        "sentiment": "none"
      }
    ],
    "organizations": [
      {
        "name": "RSI Radiotelevisione Svizzera",
        "sentiment": "none",
        "tickers": []
      },
      {
        "name": "Articolture",
        "sentiment": "none",
        "tickers": []
      },
      {
        "name": "Vaticano",
        "sentiment": "none",
        "tickers": []
      },
      {
        "name": "vaticano",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-24T07:53:21.609+03:00",
  "updated": "2025-07-25T08:08:04.000+03:00"
}