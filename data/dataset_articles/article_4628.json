{
  "thread": {
    "uuid": "3e5a3b4fbb4220b3266653b5d413534801e61c71",
    "url": "https://bologna.repubblica.it/cronaca/2026/01/22/news/autista_aggredito_premio_lepore_senso_civico-425111764/",
    "site_full": "bologna.repubblica.it",
    "site": "repubblica.it",
    "site_section": "https://bologna.repubblica.it/cronaca",
    "site_categories": [
      "tech",
      "top_news_be",
      "top_news_ch",
      "top_news_it",
      "top_news",
      "arts, culture and entertainment",
      "human interest",
      "lifestyle and leisure",
      "economy, business and finance",
      "crime, law and justice",
      "politics",
      "sport"
    ],
    "section_title": "Bologna: notizie di cronaca - Repubblica.it",
    "site_title": "la Repubblica - News in tempo reale - Le notizie e i video di politica, cronaca, economia, sport",
    "title": "Lepore premia l'autista che ha soccorso una donna aggredita: \"Esempio di senso civico\" - la Repubblica",
    "title_full": "Lepore premia l'autista che ha soccorso una donna aggredita: \"Esempio di senso civico\" - la Repubblica",
    "published": "2026-01-22T17:24:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.repstatic.it/content/localirep/img/rep-bologna/2026/01/22/162417687-74c1a66b-2a75-43de-8945-8296d640817a.jpg",
    "performance_score": 3,
    "domain_rank": 938,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 34,
        "comments": 3,
        "shares": 1
      },
      "vk": {
        "shares": 0
      }
    }
  },
  "uuid": "3e5a3b4fbb4220b3266653b5d413534801e61c71",
  "url": "https://bologna.repubblica.it/cronaca/2026/01/22/news/autista_aggredito_premio_lepore_senso_civico-425111764/",
  "ord_in_thread": 0,
  "author": "Flavia Eleonora Gozzi",
  "published": "2026-01-22T17:24:00.000+02:00",
  "title": "Lepore premia l'autista che ha soccorso una donna aggredita: \"Esempio di senso civico\" - la Repubblica",
  "text": "Il sindaco Matteo Lepore conferirà la Medaglia al valore civico Giorgio Guazzaloca all’autista di auto blu aggredito – come ha raccontato Repubblica – per aver soccorso una donna picchiata in pieno giorno in via Stalingrado, lo scorso giovedì 15 gennaio. “Accorgendosi di una aggressione in corso ai danni di una donna, ha prontamente fermato la sua auto intervenendo in suo soccorso”, ricorda Palazzo d’Accursio. “La donna era inseguita da un uomo che la stava picchiando. Nonostante le minacce di quest’ultimo, l’autista con grande senso civico si è frapposto tra la donna e il suo aggressore, venendo ripetutamente colpito a sua volta e finendo in ospedale”.\n“L’intervento dell’autista è un esempio di senso civico che ha comportato un sacrificio personale, venendo egli stesso aggredito per mettere al riparo qualcun altro - spiega il sindaco Matteo Lepore – “Se una cosa è giusta la si fa”, queste le sue parole. Ci auguriamo che esempi come il suo possano rompere il muro dell’indifferenza. La Medaglia Guazzaloca racchiude in sé proprio questo senso, riconoscere la forza di un gesto fatto in modo gratuito per qualcun altro, che è poi quello che lega la comunità, che la rende viva, che fa si, di fronte ad una difficoltà, che ci sia sempre qualcuno disposto a tendere una mano. A questo autista vogliamo tributare questo riconoscimento per ringraziarlo. A lui e alla sua famiglia va la nostra vicinanza, così come rivolgiamo un ringraziamento ai militari dell’esercito e alle forze dell’ordine intervenute in suo soccorso. La Sicurezza è una priorità alla quale le istituzioni devono guardare con maggiore impegno e collaborazione reciproca”.\nLeggi i commenti I commenti dei lettori",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->assault"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "http://www.repstatic.it/cless/main/nazionale/2020-v1/include/detail/paywall.html",
    "http://www.repstatic.it/cless/main/nazionale/2020-v1/include/detail/under-content.html--",
    "https://www.repstatic.it/cless/common/widget/newsletter/2018-v1/include/gedi-newsletter-cx.html",
    "http://www.repstatic.it/cless/common/box/outbrain/2022-v1/include/short.html",
    "https://repstatic.it/cless/common/widget/newsletter/2018-v1/include/gedi-newsletter-cx.html",
    "http://repstatic.it/cless/common/box/outbrain/2022-v1/include/short.html",
    "http://repstatic.it/cless/main/nazionale/2020-v1/include/detail/paywall.html",
    "http://repstatic.it/cless/main/nazionale/2020-v1/include/detail/under-content.html--"
  ],
  "external_images": [],
  "internal_images": [],
  "entities": {
    "persons": [
      {
        "name": "Matteo Lepore",
        "sentiment": "negative"
      },
      {
        "name": "Giorgio Guazzaloca",
        "sentiment": "negative"
      }
    ],
    "locations": [
      {
        "name": "via Stalingrado",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [
      "trusted_news"
    ],
    "top_news": [
      "top_news_be",
      "top_news_ch",
      "top_news_it",
      "top_news"
    ],
    "bias": "center",
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T17:49:24.866+02:00",
  "updated": "2026-01-23T18:12:04.000+02:00"
}