{
  "thread": {
    "uuid": "4e8da331fc600702a473b08b78ee0409f9ac27ac",
    "url": "https://mediaflux.ro/victorie-pentru-familia-iohannis-curtea-de-apel-alba-iulia-respinge-solicitarea-anaf-privind-sechesturl-asigurator-asupra-unor-bunuri-ale-presedintelui/",
    "site_full": "mediaflux.ro",
    "site": "mediaflux.ro",
    "site_section": "https://mediaflux.ro/",
    "site_categories": [
      "war, conflict and unrest",
      "economy, business and finance",
      "disaster and accident",
      "weather",
      "lifestyle and leisure",
      "crime, law and justice",
      "politics"
    ],
    "section_title": "MediaFLUX.ro &#8212; NU doar TITLURI! Cele mai noi și importante știri de astăzi",
    "site_title": "MediaFLUX.ro &#8212; NU doar TITLURI! Cele mai noi și importante știri de astăzi",
    "title": "Victorie pentru familia Iohannis! Curtea de Apel Alba Iulia respinge solicitarea ANAF privind sechesturl asigurător asupra unor bunuri ale președintelui",
    "title_full": "Victorie pentru familia Iohannis! Curtea de Apel Alba Iulia respinge solicitarea ANAF privind sechesturl asigurător asupra unor bunuri ale președintelui",
    "published": "2026-01-22T17:50:00.000+02:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://mediaflux.ro/wp-content/uploads/2024/10/ID124379_INQUAM_Photos_Ovidiu-Dumitru_Matiu-scaled.jpg",
    "performance_score": 0,
    "domain_rank": 98563,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4e8da331fc600702a473b08b78ee0409f9ac27ac",
  "url": "https://mediaflux.ro/victorie-pentru-familia-iohannis-curtea-de-apel-alba-iulia-respinge-solicitarea-anaf-privind-sechesturl-asigurator-asupra-unor-bunuri-ale-presedintelui/",
  "ord_in_thread": 0,
  "author": "Claudiu Popa",
  "published": "2026-01-22T17:50:00.000+02:00",
  "title": "Victorie pentru familia Iohannis! Curtea de Apel Alba Iulia respinge solicitarea ANAF privind sechesturl asigurător asupra unor bunuri ale președintelui",
  "text": "Curtea de Apel Alba Iulia a respins joi, printr-o decizie definitivă, solicitarea ANAF de instituire a sechestrului asigurător asupra unor bunuri ale familiei preşedintelui Klaus Iohannis. Potrivit informațiilor, fostul cuplu prezidențial ar trebui să plătească aproximativ un milion de euro.\n„Admite ca fondate apelul principal declarat de reclamantul statul român prin Direcţia Generală Regională a Finanţelor Publice Braşov şi apelul incident declarat de intimaţii Iohannis Klaus-Werner şi Iohannis Carmen-Georgeta, împotriva încheierii din camera de consiliu din data de 20 noiembrie 2025 pronunţate de Tribunalul Sibiu, Secţia I Civilă, în dosarul civil nr. 2405/85/2025, pe care o anulează în tot şi procedând la judecarea cererii cu evocarea fondului de către instanţa de apel: Respinge ca neîntemeiată cererea de instituire a sechestrului asigurator formulată de reclamantul STATUL ROMAN prin Direcţia Generala Regională a Finanţelor Publice Braşov. Fără cheltuieli de judecată”, este minuta emisă joi de Curtea de apel Alba Iulia.\nOficiali ai instanţei au subliniat că cererea de instituire a sechestrului asigurător a fost respinsă, decizia fiind definitivă.\nSurse din cadrul instanţei au explicat că nu doar ANAF, în numele statului român, ci şi familia Iohannis a atacat cu apel sentinţa pronunţată de Tribunalul Sibiu de respingere a instituirii sechestrului asigurător, apelul incident formulat de soţii Iohannis având legătură cu unele dintre consideraţiile reţinute de Tribunalul Sibiu în soluţia pronunţată, arată News.ro.\nAdmiterea apelurilor, atât a apelului formulat de statul român, cât şi şi a celui formulat de soţii Iohannis, are, aşadar, legătură cu unele considerente care se regăsesc în decizia Tribunalului Sibiu.\nTribunalul Sibiu a respins, în noiembrie anul trecut, solicitarea ANAF de instituire a măsurilor asigurătorii asupra bunurilor lui Iohannis şi ale familiei sale, pentru a se garanta recuperarea sumelor cuvenite statului, pentru lipsa de folosinţă a cotei de 1/2 dintr-un imobil situat în centrul municipiului Sibiu. Familia fostului preşedinte a refuzat să plătească voluntar banii, după ce a pierdut dreptul de proprietate asupra imobilului.\nAgenţia Naţională de Administrare Fiscală anunţa, în luna noiembrie 2025, că a înregistrat, în numele statului român, la Tribunalul Sibiu, o acţiune prin care solicita ca fostul preşedinte Klaus Iohannis să fie obligat să achite despăgubirile pentru lipsa de folosinţă a cotei de jumătate dintr-un imobil situat în centrul municipiului Sibiu. Fiscul a mai cerut instanţei instituirea măsurilor asigurătorii asupra bunurilor acestuia şi a familiei sale, pentru a se garanta recuperarea sumelor cuvenite statului, în condiţiile în care pârâţii au refuzat să plătească de bunăvoie.\n”Statul Român, prin DGRFP Braşov, a înregistrat la instanţa competentă o acţiune prin care solicită obligarea unui fost preşedinte al României la plata despăgubirilor pentru lipsa de folosinţă a cotei de 1/2 dintr-un imobil situat în centrul municipiului Sibiu. Acţiunea reprezintă o continuare a demersurilor pe care ANAF le-a întreprins pentru recunoaşterea dreptului de proprietate a Statului şi recuperarea despăgubirilor determinate de lipsa de folosinţă a acestui imobil”, se arăta într-un comunicat de presă al ANAF.\nPotrivit sursei citate, având în vedere că ”pârâţii au refuzat plata voluntară”, în cadrul acţiunii s-a solicitat instanţei şi ”instituirea măsurilor asigurătorii asupra bunurilor acestora, pentru garantarea recuperării sumelor cuvenite Statului”.\nCererea de instituire a sechestrului a fost însă respinsă de Tribunalul Sibiu.\nLa începutul lunii octombrie a anului trecut, ANAF anunţa că a preluat, în condiţiile legii, o jumătate din imobilul din Sibiu deţinut de Klaus Iohannis până în 2015.\n”Foştii proprietari şi-au exprimat acordul cu privire la accesul AJFP Sibiu în spaţiu, fără a participa la acest demers, ceea ce a pus ANAF în situaţia de a prelua bunul prin schimbarea yalei”, explica ANAF.\nInstituţia preciza că imobilul deţinut până în 2015 de fostul preşedinte Klaus Iohannis a fost preluat în baza unei moşteniri vacante „culese” de statul român, prin care acesta a dobândit dreptul de coproprietate.\nTribunalul Sibiu a admis marţi cererea Administraţiei Finanţelor Publice privid cealaltă jumătate a imobilului din centrul oraşului care a aparţinut soţilor Iohannis şi pentru care trebuie recuperaţi banii din chirii",
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "positive",
  "categories": [
    "Politics",
    "Crime, Law and Justice"
  ],
  "topics": [
    "Politics->government",
    "Crime, Law and Justice->judiciary",
    "Crime, Law and Justice->court"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "http://news.ro",
    "http://www.news.ro"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T17:59:24.039+02:00",
  "updated": "2026-01-22T18:02:30.000+02:00"
}