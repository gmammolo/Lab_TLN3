{
  "thread": {
    "uuid": "2ff5b0140eb516080a5a45bf7e256151f6df028f",
    "url": "https://www.bolognatoday.it/cronaca/autista-premiato-medaglia-aggressione-donna-stalingrado.html",
    "site_full": "www.bolognatoday.it",
    "site": "bolognatoday.it",
    "site_section": "https://www.bolognatoday.it/",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "disaster and accident",
      "crime, law and justice",
      "lifestyle and leisure",
      "social issue",
      "politics",
      "sport"
    ],
    "section_title": "BolognaToday - cronaca e notizie da Bologna",
    "site_title": "BolognaToday - cronaca e notizie da Bologna",
    "title": "Donna picchiata da un uomo in strada: autista la salva e il sindaco lo premia",
    "title_full": "Donna picchiata da un uomo in strada: autista la salva e il sindaco lo premia",
    "published": "2026-01-22T19:40:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bolognatoday.it/~media/horizontal-hi/67878708756065/lepore-fb.jpg",
    "performance_score": 0,
    "domain_rank": 68357,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 29
      },
      "vk": {
        "shares": 0
      }
    }
  },
  "uuid": "2ff5b0140eb516080a5a45bf7e256151f6df028f",
  "url": "https://www.bolognatoday.it/cronaca/autista-premiato-medaglia-aggressione-donna-stalingrado.html",
  "ord_in_thread": 0,
  "author": "Redazione",
  "published": "2026-01-22T19:40:00.000+02:00",
  "title": "Donna picchiata da un uomo in strada: autista la salva e il sindaco lo premia",
  "text": "Cronaca\nNavile/ Via Stalingrado\nDonna picchiata da un uomo in strada: autista la salva e il sindaco lo premia\nL’uomo, che guidava un’auto blu, riceverà la medaglia al valore civico Giorgio Guazzaloca\nUn autista di auto blu sarà premiato con la medaglia al valore civico Giorgio Guazzaloca dal sindaco Matteo Lepore. L’uomo, lo scorso 15 gennaio, ha salvato una donna mentre veniva picchiata da un altro uomo in via Stalingrado, in pieno giorno.\nLa vicenda era stata raccontata dal quotidiano Repubblica. La donna, si legge nel comunicato diffuso da Palazzo d’Accursio, era “inseguita da un uomo che la stava picchiando. Nonostante le minacce di quest’ultimo, l’autista con grande senso civico si è frapposto tra la donna e il suo aggressore, venendo ripetutamente colpito a sua volta e finendo in ospedale”.\nRegistrati alla sezione Dossier BolognaToday\n“L’intervento dell’autista è un esempio di senso civico che ha comportato un sacrificio personale, venendo egli stesso aggredito per mettere al riparo qualcun altro - spiega il sindaco Matteo Lepore -. ‘Se una cosa è giusta la si fa’, queste le sue parole. Ci auguriamo che esempi come il suo possano rompere il muro dell’indifferenza. La medaglia Guazzaloca racchiude in sé proprio questo senso, riconoscere la forza di un gesto fatto in modo gratuito per qualcun altro, che è poi quello che lega la comunità, che la rende viva, che fa si, di fronte a una difficoltà, che ci sia sempre qualcuno disposto a tendere una mano”.\n“A questo autista - continua il sindaco - vogliamo tributare questo riconoscimento per ringraziarlo. A lui e alla sua famiglia va la nostra vicinanza, così come rivolgiamo un ringraziamento ai militari dell’esercito e alle forze dell’ordine intervenute in suo soccorso. La sicurezza è una priorità alla quale le istituzioni devono guardare con maggiore impegno e collaborazione reciproca”.\nIscriviti al canale Whatsapp di BolognaToday",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice",
    "Human Interest"
  ],
  "topics": [
    "Crime, Law and Justice->assault",
    "Human Interest->award and prize",
    "Human Interest->human mishap"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.whatsapp.com/channel/0029VaFTNtmJZg42JhtfaO0x",
    "https://whatsapp.com/channel/0029VaFTNtmJZg42JhtfaO0x"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T20:04:52.699+02:00",
  "updated": "2026-01-22T20:13:00.000+02:00"
}