{
  "thread": {
    "uuid": "2b14dfb889808ad330263f9e6708beeea5d9a13b",
    "url": "https://www.anconatoday.it/cronaca/bilancio-attivita-polizia-locale-fabriano-2025.html",
    "site_full": "www.anconatoday.it",
    "site": "anconatoday.it",
    "site_section": "https://www.anconatoday.it/cronaca",
    "site_categories": [
      "media",
      "economy, business and finance",
      "politics",
      "sport",
      "arts, culture and entertainment",
      "health",
      "crime, law and justice",
      "human interest",
      "lifestyle and leisure"
    ],
    "section_title": "Cronaca",
    "site_title": "AnconaToday - cronaca e notizie da Ancona",
    "title": "Report 2025 dell'attività della Polizia Locale: +18% nel numero accertato di violazioni al codice della strada",
    "title_full": "Report 2025 dell'attività della Polizia Locale: +18% nel numero accertato di violazioni al codice della strada",
    "published": "2026-01-22T18:29:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.anconatoday.it/~media/horizontal-hi/46218080422207/polizialocale_fabriano.jpg",
    "performance_score": 0,
    "domain_rank": 79450,
    "domain_rank_updated": "2026-01-18T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2b14dfb889808ad330263f9e6708beeea5d9a13b",
  "url": "https://www.anconatoday.it/cronaca/bilancio-attivita-polizia-locale-fabriano-2025.html",
  "ord_in_thread": 0,
  "author": "Redazione",
  "published": "2026-01-22T18:29:00.000+02:00",
  "title": "Report 2025 dell'attività della Polizia Locale: +18% nel numero accertato di violazioni al codice della strada",
  "text": "Cronaca\nFabriano\nReport 2025 dell'attività della Polizia Locale: +18% nel numero accertato di violazioni al codice della strada\nNel consuntivo sul lavoro svolto nel territorio fabrianese, spicca l'impennata delle soste abusive negli stalli riservati alle persone con disabilità (+28%) così come la forte crescita delle sanzioni per mancanza di assicurazione o revisione (+65%)\nFABRIANO – Il report annuale 2025 sull’attività della Polizia Locale del Comune di Fabriano restituisce l’immagine di un corpo impegnato su più fronti, con un’azione quotidiana orientata al presidio del territorio, alla sicurezza stradale, al rispetto delle regole urbane e alla tutela della qualità della vita cittadina. Nel corso dell’anno sono aumentati i servizi di pattuglia (+3,7%) ed i controlli sul territorio, così come le attività di vigilanza in occasione di eventi e manifestazioni (+35%): il presidio nelle aree scolastiche, in particolare, si mantiene su numeri elevati con 656 servizi effettuati. Un impegno che si traduce in una presenza costante e diffusa, capace di rispondere alle esigenze di una città articolata, tra centro storico, quartieri e frazioni.\nSicurezza stradale e controlli sulla viabilità\nNel 2025 i controlli sulla circolazione stradale si sono concentrati su più strumenti e modalità operative. I controlli tramite sistemi di lettura targhe sono aumentati (+17,5%), mentre quelli effettuati con telelaser e autovelox hanno registrato una diminuzione rispetto all’anno precedente, legata alla temporanea sospensione dell’utilizzo di questi strumenti in attesa di chiarimenti circa la relativa autorizzazione e omologazione per il loro legittimo utilizzo. Parallelamente, resta stabile l’attività di controllo con etilometro circa la guida sotto l’influenza dell’alcool (96 le verifiche effettuate) e prosegue il lavoro congiunto con le altre Forze di Polizia. Il numero complessivo dei sinistri stradali rilevati risulta in diminuzione (-7,7%), segno dell’importanza delle azioni di prevenzione e monitoraggio della viabilità e del complessivo lavoro di realizzazione di nuova segnaletica orizzontale e verticale su strada.\nSanzioni\nNel complesso, le sanzioni per violazioni al Codice della Strada raggiungono un importo accertato di circa 450 mila euro, con un incremento di oltre il 32% rispetto al 2024. Si tratta di risorse a destinazione vincolata, che non confluiscono indistintamente nel bilancio comunale ma che vengono reinvestite in modo diretto in interventi per la sicurezza stradale, la segnaletica, il decoro urbano e la manutenzione delle strade. Un dato, quindi, che si traduce in maggiori risorse a disposizione della città. Le sanzioni complessivamente elevate sono cresciute da 4.084 a 4.824 (+18%), mentre quelle per sosta abusiva negli stalli riservati alle persone con disabilità sono aumentate in modo significativo (+28%): in forte crescita anche le sanzioni per mancanza di assicurazione o revisione (+65%), a fronte di un rafforzamento mirato degli specifici controlli su strada finalizzati alla sicurezza.\nSosta a pagamento e utilizzo di strumenti digitali\nPer quanto riguarda la sosta a pagamento, il 2025 conferma un livello di entrate complessive pari a circa 250 mila euro, dato sostanzialmente in linea con l’anno precedente. La cifra deriva dalla somma dei proventi dei parcometri (circa 197 mila euro) e di quelli relativi ad abbonamenti e pagamenti effettuati tramite carta e applicazioni digitali, che superano i 48 mila euro. Si registra un aumento nell’utilizzo degli abbonamenti e dei sistemi di pagamento elettronico, con un incremento di oltre l’8% degli abbonamenti rilasciati (passano da 203 a 226) segnale di una progressiva diffusione di modalità più semplici e tracciabili da parte degli utenti.\nAttività amministrativa, controlli e prossimità\nAccanto all’attività su strada, il report evidenzia un’intensa attività amministrativa: cresce il numero dei procedimenti per sottrazione di punti patente, che passano da 291 a 383 (+31%), così come i punti complessivamente sottratti, da 1.191 a 1.570 (+32%). Aumentate in modo significativo anche le pratiche evase per accertamenti relativi alle residenze, che passano da 863 a 1.125 (+30%). Crescono le comunicazioni relative a disfunzioni e criticità segnalate sul territorio, con 223 segnalazioni gestite, e le problematiche di viabilità prese in carico e avviate a soluzione, che si attestano su 129 interventi.\nUn ruolo rilevante continua a essere svolto anche sul fronte della polizia amministrativa e commerciale, con controlli giornalieri alla spunta dei mercati e controlli periodici ad attività produttive per il rispetto delle normative regionali e comunali, dove le sanzioni per violazioni sono passate da 19 a 50, con un evidente incremento legato a controlli più mirati e costanti.\nTutela ambientale e decoro urbano\nNel 2025 sono altresì aumentati i controlli legati al corretto conferimento dei rifiuti e alla tutela del decoro urbano: a fronte di un numero di sanzioni sostanzialmente in linea con il 2024, è stata potenziata l’attività di verifica e monitoraggio anche attraverso l’utilizzo di fototrappole, con un numero di siti monitorati passati da 24 a 69. È proseguita inoltre in modo assiduo l’attività di polizia giudiziaria e ambientale, con un aumento delle indagini effettuate (+40%) e delle denunce ed esposti gestiti (+70%), a evidente conferma di un’attività sempre più strutturata a supporto della legalità e della tutela del territorio.\n«Tutti questi dati raccontano un lavoro quotidiano fatto di presenza, controllo e, ove necessario, repressione: questo impegno non deve tuttavia essere misurato solo con il numero delle sanzioni ma soprattutto nella concreta capacità di garantire sicurezza, ordine e rispetto delle regole», dichiara il Sindaco di Fabriano Daniela Ghergo. «Tutto il personale della nostra Polizia Locale, che ringrazio, svolge un ruolo essenziale nel tenere insieme prevenzione e ascolto, tutela degli spazi pubblici e qualità della vita urbana, adattando le proprie azioni professionali ai cambiamenti normativi e alle esigenze concrete della città».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->police",
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Comune di Fabriano",
        "sentiment": "none"
      }
    ],
    "organizations": [
      {
        "name": "Polizia Locale",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-22T20:23:30.745+02:00",
  "updated": "2026-01-22T20:32:04.000+02:00"
}