{
  "thread": {
    "uuid": "0be141b8266e3ee934ebf3766c9b3d30853f63f7",
    "url": "https://www.trevisotoday.it/attualita/treviso-sciopero-metalmeccanici-28-marzo-2025.html",
    "site_full": "www.trevisotoday.it",
    "site": "trevisotoday.it",
    "site_section": "http://trevisotoday.it//rss/",
    "site_categories": [
      "media",
      "top_news_it",
      "top_news"
    ],
    "section_title": "TrevisoToday",
    "site_title": "TrevisoToday - cronaca e notizie da Treviso",
    "title": "Metalmeccanici in sciopero: «Rinnovo del contratto e 280 euro in più in busta paga»",
    "title_full": "Metalmeccanici in sciopero: «Rinnovo del contratto e 280 euro in più in busta paga»",
    "published": "2025-03-28T14:24:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.trevisotoday.it/~media/horizontal-hi/41075923680225/sciopero-metalmeccanici-treviso-1.jpeg",
    "performance_score": 0,
    "domain_rank": 117140,
    "domain_rank_updated": "2025-03-24T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0be141b8266e3ee934ebf3766c9b3d30853f63f7",
  "url": "https://www.trevisotoday.it/attualita/treviso-sciopero-metalmeccanici-28-marzo-2025.html",
  "ord_in_thread": 0,
  "author": "A.W.",
  "published": "2025-03-28T14:24:00.000+03:00",
  "title": "Metalmeccanici in sciopero: «Rinnovo del contratto e 280 euro in più in busta paga»",
  "text": "Attualità\nCentro/ Piazza Borsa\nMetalmeccanici in sciopero: «Rinnovo del contratto e 280 euro in più in busta paga»\nVenerdì 28 marzo decine di manifestanti hanno preso parte al corteo partito dalla palla di ferro in via Roma fino a piazza Borsa. Le richieste dei sindacati di categoria: «Riprendere il confronto sul contratto nazionale con garanzie su orari e sicurezza»\nAstensione al lavoro di otto ore e corteo con manifestazione in piazza Borsa a Treviso per i lavoratori e le lavoratrici del comparto metalmeccanico. Alle 9.30 di venerdì mattina, 28 marzo, la partenza del corteo dalla palla di ferro in via Roma con decine di manifestanti presenti.\nIn piazza Borsa si è poi tenuta la manifestazione vera e propria con gli interventi dei vertici sindacali e dei delegati e delegate sul rinnovo del contratto collettivo nazionale di lavoro. Dal capoluogo della Marca Fiom, Fim e Uilm hanno chiesto a Federmeccanica e Assistal di riprendere il confronto sui numerosi temi della piattaforma contrattuale, a partire da salario, orario, sicurezza, precarietà. Al centro del dibattito il riconoscimento dell’aumento di 280 euro in busta paga pari alla perdita di valore del denaro negli ultimi otto anni.\nIl commento\n«Quella di oggi a Treviso è un’iniziativa che ha lo scopo di contribuire a riconquistare il CCNL dei metalmeccanici. Riteniamo sia assolutamente inaccettabile la posizione di Federmeccanica che si rifiuta di discutere le proposte votate e approvate dal 95% dai lavoratori e dalle lavoratrici per il rinnovo del contratto nazionale - spiegano i segretari generali di Fiom Cgil, Fim Cisl e Uilm Uil provinciali, Manuel Moretto, Alessio Lovisotto e Stefano Bragagnolo -. Il precedente contratto scaduto ha dimostrato di funzionare bene, dando risultati tangibili anche sotto forma di retribuzione dei metalmeccanici. La contro piattaforma di Federmeccanica, invece di valorizzare tale modello contrattuale frutto di una storia di relazioni sindacali e industriali, punta a smantellarlo. Oggi più che mai è necessario mantenere un sistema salariale come quello dell’ultimo contratto. Un sistema che vada oltre l’inflazione: le buste paga dei lavoratori vanno incrementate per recuperare il potere d’acquisto. Si parla tanto di far ripartire l’economia interna: aumentare i salari è una delle risposte anche per il nostro territorio.\nEcco perché abbiamo chiesto 280 euro di aumento salariale e la sperimentazione della riduzione dell’orario di lavoro a 35 ore settimanali. 24 ore di sciopero nazionale non si facevano dal 1999 - sottolineano i segretari generali delle tre federazioni dei metalmeccanici della Marca trevigiana -, questo è significativo di come Federmeccanica stia facendo dei passi indietro. Una pesante assunzione di responsabilità che sta solo in capo alla controparte, che non è in grado di fare sintesi al proprio interno e condurre una vera trattativa. A fronte di questa situazione i metalmeccanici non possono che continuare con la mobilitazione e con gli scioperi perché in ballo c’è il loro CCNL, ovvero il primo strumento di tutela dei lavoratori e delle lavoratrici».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Politics",
    "Social Issue",
    "Labor"
  ],
  "topics": [
    "Politics->government policy",
    "Politics->civil rights",
    "Politics->political process",
    "Social Issue->social problem",
    "Labor->labour relations",
    "Labor->wages and benefits",
    "Labor->employment legislation"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": []
  },
  "rating": null,
  "crawled": "2025-03-28T15:12:54.470+03:00",
  "updated": "2025-03-28T15:12:54.470+03:00"
}