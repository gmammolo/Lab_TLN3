{
  "thread": {
    "uuid": "007feddc20646091a87fbd387291ed077185c026",
    "url": "https://tg.la7.it/politica/metalmeccanici-sciopero-oggi-contratto-sicurezza-28-03-2025-234595",
    "site_full": "tg.la7.it",
    "site": "la7.it",
    "site_section": "https://tg.la7.it/politica",
    "site_categories": [
      "politics",
      "law_government_and_politics"
    ],
    "section_title": "Ultimi articoli in politica",
    "site_title": "TGLA7 ultime notizie | TG LA7",
    "title": "Metalmeccanici, sciopero oggi. Chiedono un contratto e sicurezza. Fischi a Schlein | TG LA7",
    "title_full": "Metalmeccanici, sciopero oggi. Chiedono un contratto e sicurezza. Fischi a Schlein | TG LA7",
    "published": "2025-03-28T15:39:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tg.la7.it/sites/default/files/image-play/2025/03/234595_play.jpg?v=1743167167",
    "performance_score": 0,
    "domain_rank": 20688,
    "domain_rank_updated": "2025-03-24T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "007feddc20646091a87fbd387291ed077185c026",
  "url": "https://tg.la7.it/politica/metalmeccanici-sciopero-oggi-contratto-sicurezza-28-03-2025-234595",
  "ord_in_thread": 0,
  "author": "Silvia Testa",
  "published": "2025-03-28T15:39:00.000+03:00",
  "title": "Metalmeccanici, sciopero oggi. Chiedono un contratto e sicurezza. Fischi a Schlein | TG LA7",
  "text": "Un negoziato vero, tra lavoratori e industriali. È questa la prima richiesta dei metalmeccanici di Fiom, Fim e Uilm in sciopero oggi in tutta Italia.\nLo sciopero Braccia incrociate, fischietti e cortei per la terza volta dopo le mobilitazioni di dicembre e febbraio. In tutto 24 ore di sciopero in quattro mesi. Non accadeva dal 1999, quando ce ne vollero 36 prima di arrivare al rinnovo del contratto nazionale, ricorda la Uilm. E le tute blu andranno avanti anche questa volta, anzi avvertono: senza la riapertura del tavolo, ci saranno sempre più operai a manifestare.\nFedermeccanica e Assistal – accusano i lavoratori – hanno chiuso ogni possibilità di confronto dopo otto incontri falliti. La Uilm sceglie Napoli per manifestare. \"Una realtà economica importante, in forte crisi\", dice Rocco Palombella. Il rinnovo del contratto serve per parlare anche di transizione ecologica e nuove politiche industriali. \"Le richieste sono un contratto di lavoro, sicurezza, un aumento salariale \", spiega un lavoratore.\nIl contratto Il contratto riguarda un milione e 600mila lavoratori che strisciano la loro tessera ai tornelli di oltre 30mila aziende. Il settore metalmeccanico da solo produce l'8 per cento del Pil nazionale e rappresenta il 45 per cento delle esportazioni italiane, ricordano i sindacati. A Reggio Emilia, 7mila lavoratori dicono che non ce la fanno più. Non arrivano a fine mese. \"Con questo salario non si paga nemmeno la spesa\", accusano.\nLe tute blu siciliane si ritrovano a Priolo, distretto industriale di Siracusa. \"I minimi salariali devono andare oltre l'inflazione\", dicono. Il corteo si conclude nel petrolchimico, dove ci sono le grandi raffinerie penalizzate dalla crisi e dove il numero dei lavoratori dipendenti e dell'indotto è in continua contrazione.\nMaurizio Landini , leader della Cgil, è in corteo a Roma. \"Con il rinnovo del contratto si discute anche di sviluppo e futuro industriale del Paese\", dice.\nI fischi a Elly Schlein Agli operai si unisce la segretaria del Pd, Elly Schlein , che ricorda come la produzione industriale sia in calo da 26 mesi. Ma i metalmeccanici la fischiano. \"Questa è la manifestazione dei lavoratori – dicono – non è una piazza politica\".\nPer restare aggiornato sulle ultime notizie segui gratis il canale whatsapp del Tgla7\nPuoi anche iscriverti al canale whatsapp della rete la7\nContinua a leggere su Tg.La7.it Notizie correlate\nStretta di mano Conte-Schlein alla manifestazione dei metalmeccanici di Roma Entrambi assicurano gli operai su un impegno comune sull'automotive 18.10.2024",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Labor",
    "Social Issue",
    "Politics"
  ],
  "topics": [
    "Labor->collective agreements",
    "Labor->labour relations",
    "Labor->labour dispute",
    "Social Issue->social condition",
    "Politics->civil rights",
    "Politics->government policy",
    "Politics->political process"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://whatsapp.com/channel/0029Va5WHzCJENy2cArrEw1s",
    "https://whatsapp.com/channel/0029VaAlnkxICVfiROwdcN3k",
    "https://www.whatsapp.com/channel/0029VaAlnkxICVfiROwdcN3k",
    "https://www.whatsapp.com/channel/0029Va5WHzCJENy2cArrEw1s"
  ],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": []
  },
  "rating": null,
  "crawled": "2025-03-28T17:05:22.708+03:00",
  "updated": "2025-03-28T17:05:22.708+03:00"
}