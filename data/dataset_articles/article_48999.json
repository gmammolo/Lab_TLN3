{
  "thread": {
    "uuid": "78c461f486dde6355a6ba1cdd06a8e7672d9e607",
    "url": "https://www.baritoday.it/cronaca/licenziamenti-zampieri-holding-autisti-interporto-bari.html",
    "site_full": "www.baritoday.it",
    "site": "baritoday.it",
    "site_section": "https://www.baritoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "BariToday",
    "site_title": "BariToday - cronaca e notizie da Bari",
    "title": "\"Trasferta chiesta con un messaggio WhatsApp\", lavoratori di società di trasporto licenziati dopo il rifiuto: scatta lo sciopero",
    "title_full": "\"Trasferta chiesta con un messaggio WhatsApp\", lavoratori di società di trasporto licenziati dopo il rifiuto: scatta lo sciopero",
    "published": "2025-03-28T16:26:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.baritoday.it/~media/horizontal-hi/58502448155011/img-20250328-wa0026.jpg",
    "performance_score": 0,
    "domain_rank": 198203,
    "domain_rank_updated": "2025-03-24T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "78c461f486dde6355a6ba1cdd06a8e7672d9e607",
  "url": "https://www.baritoday.it/cronaca/licenziamenti-zampieri-holding-autisti-interporto-bari.html",
  "ord_in_thread": 0,
  "author": "Natale Cassano",
  "published": "2025-03-28T16:26:00.000+03:00",
  "title": "\"Trasferta chiesta con un messaggio WhatsApp\", lavoratori di società di trasporto licenziati dopo il rifiuto: scatta lo sciopero",
  "text": "\"Trasferta chiesta con un messaggio WhatsApp\", lavoratori di società di trasporto licenziati dopo il rifiuto: scatta lo sciopero\nIl caso di tre dipendenti della Zampieri Holding in servizio all'interporto di Bari denunciato dal sindacato Usb. La protesta dura da due giorni e ha coinvolto anche i lavoratori attivi a Napoli per l'azienda che si occupa di trasporto e la logistica. Lunedì in programma un nuovo presidio: \"Pronti ad adire vie legali\"\nSciopero a oltranza dei lavoratori baresi e napoletani in servizio alla Zampieri Holding, società di Fiano romano che gestisce in committenza il trasporto e la logistica per diverse società, tra cui Poste italiane e Sda. A scatenare la protesta, come annunciato dal sindacato Usb Bari - Unione sindacale di base è il licenziamento di tre autisti di camion operativi all'Interporto di Bari.\nI tre avrebbero ricevuto circa tre settimane fa un ordine di servizio via WhatsApp, \"che chiedeva loro di trasferirsi per una settimana a Bologna per lavoro, per di più senza indicazioni di orario, su eventuali indennizzi per trasferta, visto che l'avrebbero raggiunta con il treno e non con i mezzi di lavoro, e senza l'utilizzo della piattaforma ufficiale della Zampieri Holding\". Richiesta rifiutata dai tre lavoratori, che dopo giorni di colloquio e richiami da parte dell'Usb si sono visti recapitare due giorni fa la lettera di licenziamento.\nLa classica goccia che ha fatto traboccare il vaso, che arriva - come l'Usb ha segnalato anche in una nota - \"culmine di atteggiamenti saldamente in violazione dei diritti dei lavoratori: dai cambi degli ordini di servizio stabilmente comunicati a poche ore dall'inizio del turno, a ferie forzate e ritorsive comunicate il giorno stesso, anche della durata di settimane, senza preavviso o spiegazione, fino addirittura alle chiamate fuori dall'orario di lavoro finanche alle mogli dei dipendenti\".\nUna situazione per cui la trentina di lavoratori della società iscritti all'Usb hanno incrociato le braccia - insieme ai colleghi impiegati a Napoli - e si sono incontrati ieri in un'assemblea all'Interporto. \"Durante lo sciopero l'azienda ha avuto anche un comportamento antisindacale che abbiamo già segnalato all'Ispettorato del lavoro - spiega a BariToday Federico Cuscito di Usb Bari - sostituendo i lavoratori in sciopero con altri non appartenenti all'azienda\".\nUna protesta che il sindacato è ora pronto a portare anche nelle aule giudiziarie, ritenendo ingiusto il licenziamento dei tre lavoratori, \"tutti padri di famiglia con un mutuo alle spalle - aggiunge Cuscito - uno per di più con un figlio disabile\". Da lunedì è invece in programma un presidio fisso e una nuova assemblea all'interporto, questa volta aperta alla cittadinanza.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Labor",
    "Crime, Law and Justice",
    "Social Issue"
  ],
  "topics": [
    "Labor->labour dispute",
    "Labor->unions",
    "Labor->employment",
    "Crime, Law and Justice->law",
    "Social Issue->social condition",
    "Social Issue->social problem"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": []
  },
  "rating": null,
  "crawled": "2025-03-28T17:41:46.503+03:00",
  "updated": "2025-03-28T17:41:46.503+03:00"
}