{
  "thread": {
    "uuid": "4f714255e131b0d21d7c231b2a1bc28ff36680be",
    "url": "https://qds.it/corpo-forestale-via-libera-369-assunzioni-savarino-nota",
    "site_full": "qds.it",
    "site": "qds.it",
    "site_section": "https://www.qds.it",
    "site_categories": [
      "media",
      "law_government_and_politics",
      "politics"
    ],
    "section_title": "QdS - Regionale di Economia Business Istituzioni Ambiente No Profit e Consumo",
    "site_title": "QdS - Regionale di Economia Business Istituzioni Ambiente No Profit e Consumo",
    "title": "Corpo forestale, via libera a 369 assunzioni nel 2025-26. Savarino: \"Sblocco graduatorie per risparmiare tempo\"",
    "title_full": "Corpo forestale, via libera a 369 assunzioni nel 2025-26. Savarino: \"Sblocco graduatorie per risparmiare tempo\"",
    "published": "2025-08-08T17:06:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 144316,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "4f714255e131b0d21d7c231b2a1bc28ff36680be",
  "url": "https://qds.it/corpo-forestale-via-libera-369-assunzioni-savarino-nota",
  "ord_in_thread": 0,
  "author": "Federico Rosa",
  "published": "2025-08-08T17:06:00.000+03:00",
  "title": "Corpo forestale, via libera a 369 assunzioni nel 2025-26. Savarino: \"Sblocco graduatorie per risparmiare tempo\"",
  "text": "Via libera all’assunzione di 255 agenti del Corpo forestale della Regione Siciliana nel corso del 2025 . Lo ha stabilito il governo Schifani apprezzando, nella seduta odierna di giunta, la proposta di scorrimento della graduatoria della procedura concorsuale del 2021. Essa è sta avviata utilizzando le risorse previste dal Piano integrato di attività e organizzazione (Piao) 2025-2027. Altri 114 idonei potranno successivamente entrare nel Corpo forestale nel 2026. Le assunzioni, nel biennio, saranno in tutto 369.\nIscriviti gratis al canale WhatsApp di QdS.it, news e aggiornamenti CLICCA QUI\nNei prossimi mesi di quest’anno, dunque, l’organico si rafforzerà con i 46 vincitori iniziali del concorso e con 208 nuovi reclutamenti , dei quali 20 unità in comando e 188 provenienti dallo scorrimento della graduatoria. Una sola unità sarà integrata in ottemperanza di una sentenza del tribunale di Termini Imerese, in seguito a contenzioso.\nSavarino: “Passo in avanti atteso da tempo” “Oggi – afferma l’assessore al Territorio e all’ambiente, Giusi Savarino – viene compiuto quel passo avanti atteso da tempo nella riforma e nella riorganizzazione del settore, un punto di svolta nella soluzione delle criticità derivanti dalla carenza di personale. Abbiamo puntato a velocizzare le assunzioni attraverso lo scorrimento della graduatoria dell’ultimo concorso, facendo leva su una recente norma nazionale. Otteniamo così un notevole risparmio di tempo e di risorse per la pubblica amministrazione e andiamo incontro alle legittime aspettative di tanti giovani siciliani risultati idonei, che da tempo attendevano risposte. Ora finalmente potranno entrare in servizio. Quello del Corpo forestale – aggiunge l’assessore – è personale qualificato, in divisa, assunto con un corso-concorso per cui gli idonei, una volta esperita la visita medica, verranno adeguatamente preparati ad assolvere al loro importante compito di prevenzione, tutela ambientale, difesa del nostro territorio e di valorizzazione del patrimonio boschivo”.\nPropedeutica all’avvio delle procedure di assunzione sarà l’approvazione del rendiconto della Regione. A rendere possibile lo scorrimento della graduatoria del concorso espletato nel 2021, una norma nazionale (decreto legge del 14 marzo 2025) applicabile dall’amministrazione regionale.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Labor"
  ],
  "topics": [
    "Economy, Business and Finance->human resources",
    "Economy, Business and Finance->business governance",
    "Labor->employer",
    "Labor->labour market",
    "Labor->employment"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://whatsapp.com/channel/0029Va8HygPKWEKjnoe67M2u",
    "https://www.whatsapp.com/channel/0029Va8HygPKWEKjnoe67M2u"
  ],
  "external_images": [],
  "internal_images": [],
  "entities": {
    "persons": [
      {
        "name": "Giusi Savarino",
        "sentiment": "none"
      },
      {
        "name": "Schifani",
        "sentiment": "none"
      }
    ],
    "locations": [
      {
        "name": "Termini Imerese",
        "sentiment": "none"
      },
      {
        "name": "Savarino",
        "sentiment": "none"
      }
    ],
    "organizations": [
      {
        "name": "governo",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-08T19:30:05.210+03:00",
  "updated": "2025-08-08T19:34:43.000+03:00"
}