{
  "thread": {
    "uuid": "40d5a0d812ad265db522e3117fce7596dfd10cb1",
    "url": "https://www.italpress.com/corpo-forestale-della-regione-siciliana-via-libera-a-369-assunzioni/",
    "site_full": "www.italpress.com",
    "site": "italpress.com",
    "site_section": "https://www.intopic.it/rss/top",
    "site_categories": [
      "sports"
    ],
    "section_title": "inTOPIC.it - Top",
    "site_title": "Homepage Agenzia di stampa Italpress - Italpress",
    "title": "Corpo forestale della Regione Siciliana, via libera a 369 assunzioni",
    "title_full": "Corpo forestale della Regione Siciliana, via libera a 369 assunzioni",
    "published": "2025-08-08T17:22:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.italpress.com/wp-content/uploads/2025/08/IPA_Agency_FGR3058182.jpg",
    "performance_score": 0,
    "domain_rank": 114174,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "40d5a0d812ad265db522e3117fce7596dfd10cb1",
  "url": "https://www.italpress.com/corpo-forestale-della-regione-siciliana-via-libera-a-369-assunzioni/",
  "ord_in_thread": 0,
  "author": "Agenzia di Stampa Italpress",
  "published": "2025-08-08T17:22:00.000+03:00",
  "title": "Corpo forestale della Regione Siciliana, via libera a 369 assunzioni",
  "text": "PALERMO (ITALPRESS) – Via libera all’assunzione di 255 agenti del Corpo forestale della Regione Siciliana nel corso del 2025. Lo ha stabilito il governo Schifani apprezzando, nella seduta odierna di giunta, la proposta di scorrimento della graduatoria della procedura concorsuale del 2021, avviata utilizzando le risorse previste dal Piano integrato di attività e organizzazione (Piao) 2025-2027. Altri 114 idonei potranno successivamente entrare nel Corpo forestale nel 2026. Le assunzioni, nel biennio, saranno in tutto 369. E’ quanto si legge in una nota della Regione Siciliana.\nNei prossimi mesi di quest’anno, dunque, sottolinea la nota, l’organico si rafforzerà con i 46 vincitori iniziali del concorso e con 208 nuovi reclutamenti, dei quali 20 unità in comando e 188 provenienti dallo scorrimento della graduatoria. Una sola unità sarà integrata in ottemperanza di una sentenza del tribunale di Termini Imerese, in seguito a contenzioso.\n“Oggi – afferma l’assessore al Territorio e all’ambiente, Giusi Savarino – viene compiuto quel passo avanti atteso da tempo nella riforma e nella riorganizzazione del settore, un punto di svolta nella soluzione delle criticità derivanti dalla carenza di personale. Abbiamo puntato a velocizzare le assunzioni attraverso lo scorrimento della graduatoria dell’ultimo concorso, facendo leva su una recente norma nazionale. Otteniamo così un notevole risparmio di tempo e di risorse per la pubblica amministrazione e andiamo incontro alle legittime aspettative di tanti giovani siciliani risultati idonei, che da tempo attendevano risposte. Ora finalmente potranno entrare in servizio. Quello del Corpo forestale – aggiunge l’assessore – è personale qualificato, in divisa, assunto con un corso-concorso per cui gli idonei, una volta esperita la visita medica, verranno adeguatamente preparati ad assolvere al loro importante compito di prevenzione, tutela ambientale, difesa del nostro territorio e di valorizzazione del patrimonio boschivo”.\nPropedeutica all’avvio delle procedure di assunzione sarà l’approvazione del rendiconto della Regione. A rendere possibile lo scorrimento della graduatoria del concorso espletato nel 2021, una norma nazionale (decreto legge del 14 marzo 2025) applicabile dall’amministrazione regionale, conclude la nota\n– Foto IPA Agency –\n(ITALPRESS)\n[[email protected]](/cdn-cgi/l/email-protection#ddb4b3bbb29db4a9bcb1adafb8aeaef3beb2b0)",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Social Issue",
    "Labor"
  ],
  "topics": [
    "Economy, Business and Finance->human resources",
    "Economy, Business and Finance->business governance",
    "Labor->employer",
    "Labor->labour market",
    "Labor->employment"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Giusi Savarino",
        "sentiment": "none"
      },
      {
        "name": "Schifani",
        "sentiment": "none"
      }
    ],
    "locations": [
      {
        "name": "Termini Imerese",
        "sentiment": "none"
      }
    ],
    "organizations": [
      {
        "name": "ITALPRESS",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Regione Siciliana",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "governo",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-08T20:52:42.982+03:00",
  "updated": "2025-08-08T20:57:40.000+03:00"
}