{
  "thread": {
    "uuid": "12131909714e081c70eeb6bbfd0b83ca615c05f9",
    "url": "https://www.ilrestodelcarlino.it/rimini/cronaca/contratto-industria-ce-il-via-bfcd12dd",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Contratto Industria, c'è il via libera. I lavoratori dicono sì all'unanimità",
    "title_full": "Contratto Industria, c'è il via libera. I lavoratori dicono sì all'unanimità",
    "published": "2025-08-09T06:40:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/og/ilresto.jpg",
    "performance_score": 0,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "12131909714e081c70eeb6bbfd0b83ca615c05f9",
  "url": "https://www.ilrestodelcarlino.it/rimini/cronaca/contratto-industria-ce-il-via-bfcd12dd",
  "ord_in_thread": 0,
  "author": "Il Resto del Carlino",
  "published": "2025-08-09T06:40:00.000+03:00",
  "title": "Contratto Industria, c'è il via libera. I lavoratori dicono sì all'unanimità",
  "text": "Via libera da parte dei lavoratori al contratto industria . Con una schiacciante vittoria dei sì al referendum , i dipendenti del comparto privato hanno votato per estendere i benefici del Testo Unico a tutti i lavoratori e lavoratrici del settore industriale. Un via libera arrivato al termine di una lunga serie di assemblee sui posti di lavoro. Il Testo Unico del contratto collettivo dell’Industria è stato sottoscritto poco più di un anno fa e fin da subito applicato dalla maggior parte delle aziende afferenti con effetto retroattivo al primo gennaio e validità quinquennale. \"Si tratta – spiegano in coro i segretari della Federazione Industria di Csdl, Cdls e Usl – dell’ultimo atto della campagna referendaria che ha visto la massima partecipazione dei lavoratori per conferire attraverso il loro voto efficacia ‘erga omnes’ al contratto: stesse condizioni e diritti per tutti, siano essi lavoratori sammarinesi o frontalieri\". Il contratto di settore \"consente maggiore stabilità e certezza ai lavoratori in una fase di indeterminatezza generale, oltre a porre un argine a difesa della pace sociale. Prevede, lo ricordiamo, un aumento programmato del 9,7% nei cinque anni, a cui si aggiunge il 4% di recupero dell’inflazione degli anni precedenti. Questi aumenti saranno assoggettati a verifica biennale, così da mantenere il potere d’acquisto in linea con l’inflazione reale registrata\". L’obiettivo infatti \"resta – dicono dai sindacati – quello di salvaguardare gli aumenti allineandoli all’inflazione, proteggendo le retribuzioni da impennate inflazionistiche fino alla soglia pattuita del 15% nel periodo di vigenza del contratto. Inoltre, per i lavoratori con più di 11 anni di servizio nella stessa azienda, il nuovo contratto ha previsto anche un ulteriore scatto di anzianità definita ‘emolumento di fidelizzazione’ del valore pari al 2,5%\". Diverse le novità sul fronte normativo tra le quali c’è la volontà di regolamentare la donazione di ferie allo scopo di poter accudire i propri familiari nei quali sia insorta una gravissima patologia permanente o temporanea. Le Federazioni Industria dei sindacati dopo la pausa estiva, avvieranno la stessa procedura di consultazione sui luoghi di lavoro per il contratto dell’artigianato. Ora, l’esito referendario sarà al vaglio del Comitato Garante per certificare la validità del voto.\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Social Issue",
    "Labor"
  ],
  "topics": [
    "Economy, Business and Finance->human resources",
    "Economy, Business and Finance->business governance",
    "Social Issue->social condition",
    "Social Issue->social services",
    "Labor->unions",
    "Labor->employment",
    "Labor->collective agreements"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0%20https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd&t=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0",
    "https://x.com/share?url=https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd&text=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0",
    "https://www.x.com/share?url=https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd&text=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0",
    "https://x.com/share",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd&t=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0",
    "https://web.whatsapp.com/send",
    "https://www.facebook.com/sharer/sharer.php",
    "https://www.web.whatsapp.com/send?text=Contratto%20Industria%2C%20c%E2%80%99%C3%A8%20il%20via%20libera.%20I%20lavoratori%20dicono%20s%C3%AC%20all%E2%80%99unanimit%C3%A0%20https%3A%2F%2Fwww.ilrestodelcarlino.it%2Frimini%2Fcronaca%2Fcontratto-industria-ce-il-via-bfcd12dd"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-09T06:57:46.672+03:00",
  "updated": "2025-08-10T07:04:44.000+03:00"
}