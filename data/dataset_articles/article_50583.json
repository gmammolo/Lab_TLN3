{
  "thread": {
    "uuid": "6eeaa492f523e11503d349bb17bf69ba86fa2b96",
    "url": "https://www.segre.com/ca/economia/250802/els-empleats-metall-lleida-tindran-pujada-sou-3_913633.html",
    "site_full": "www.segre.com",
    "site": "segre.com",
    "site_section": "https://www.segre.com/ca/economia",
    "site_categories": [
      "media"
    ],
    "section_title": "Economia | SEGRE",
    "site_title": "SEGRE - Digital líder a les comarques de Lleida",
    "title": "Els empleats del metall de Lleida tindran una pujada de sou del 3%",
    "title_full": "Els empleats del metall de Lleida tindran una pujada de sou del 3%",
    "published": "2025-08-02T06:31:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://imagenes.segre.com/files/article_social_75/uploads/2025/08/02/688d8771c077b.jpeg",
    "performance_score": 0,
    "domain_rank": 112191,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6eeaa492f523e11503d349bb17bf69ba86fa2b96",
  "url": "https://www.segre.com/ca/economia/250802/els-empleats-metall-lleida-tindran-pujada-sou-3_913633.html",
  "ord_in_thread": 0,
  "author": "REDACCIÓ",
  "published": "2025-08-02T06:31:00.000+03:00",
  "title": "Els empleats del metall de Lleida tindran una pujada de sou del 3%",
  "text": "LABORAL\nEls empleats del metall de Lleida tindran una pujada de sou del 3%\nEl pacte de la patronal Femel, CCOO i UGT preveu increments del 2,5 per cent el 2026 i el 2027. L’acord afecta els més de 13.000 treballadors del sector\nLa patronal del sector del metall de Lleida Femel i les organitzacions sindicals UGT i CCOO han pactat el nou conveni per als més de 13.000 treballadors empleats a les comarques de Lleida i que estarà en vigor des d’aquest any i fins al 2027. El nou acord preveu un increment salarial del 3% per al 2025, amb caràcter retroactiu des de l’1 de gener, i del 2,5% tant el 2026 com el 2027, segons va informar ahir UGT-FICA de les Terres de Lleida.\nA més, el pacte inclou una clàusula de revisió salarial anual que preveu l’aplicació de la diferència respecte a l’Índex de Preus de Consum, amb un límit del 85 per cent, a les pagues extraordinàries. Aquestes també tindran un increment addicional del 2 per cent anual durant els anys de vigència del conveni, excepte en empreses amb condicions superiors.\nEn l’àmbit social i organitzatiu, s’ha acordat l’ampliació de les vacances fins a 22 dies feiners i la possibilitat d’acumulació del crèdit sindical en empreses de menys de 50 empleats. També s’ha millorat la cobertura de les dietes, que passen a 12 euros sense necessitat de justificació i s’actualitzaran anualment.\nEl conveni preveu l’adaptació de la jornada laboral en casos de violència de gènere quan hi hagi denúncia acreditada i reconeix el dret a disposar de 16 hores anuals per a visites mèdiques dins de la sanitat pública.\nAvanços significatius\nTambé s’ha avançat en matèria de participació sindical amb la inclusió de la representació dels treballadors en l’elecció de la mútua d’accidents, i per primera vegada es té cobertura de l’assegurança de conveni, que preveu indemnitzacions de 20.000 euros en casos d’incapacitat permanent absoluta, gran invalidesa o mort per contingències professionals, i de 15.000 euros per incapacitat permanent total.\nAquestes quantitats s’incrementaran en 1.000 euros el 2026 i 2027, segons UGT-FICA de les Terres de Lleida.\nEl sindicat va valorar de forma molt positiva l’acord i va assegurar que demostra que, “quan les organitzacions sindicals negocien des de la unitat i la fermesa, és possible aconseguir avanços significatius” per als treballadors.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Labor",
    "Economy, Business and Finance",
    "Social Issue"
  ],
  "topics": [
    "Labor->employer",
    "Labor->wages and benefits",
    "Labor->unions",
    "Economy, Business and Finance->business governance",
    "Economy, Business and Finance->human resources",
    "Economy, Business and Finance->financial and economic news",
    "Social Issue->demographics",
    "Social Issue->population and census",
    "Social Issue->social services"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-10T03:15:24.494+03:00",
  "updated": "2025-08-10T03:21:37.000+03:00"
}