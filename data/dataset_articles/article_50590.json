{
  "thread": {
    "uuid": "670e0b354ab8f0f8a724c0d59b2373f28a1c26a8",
    "url": "https://www.xunta.gal/notas-de-prensa/-/nova/015648/xunta-destaca-ampliacion-programa-primeira-experiencia-profesional-para-reforzar",
    "site_full": "www.xunta.gal",
    "site": "xunta.gal",
    "site_section": "http://www.xunta.gal/novas_rss.htm",
    "site_categories": [
      "hobbies_and_interests",
      "games"
    ],
    "section_title": "RSS do Portal da Xunta de Galicia",
    "site_title": "Portada - Xunta de Galicia",
    "title": "A Xunta destaca a ampliación do programa Primeira Experiencia Profesional para reforzar o emprego xuvenil nun contexto de paro en mínimos históricos",
    "title_full": "A Xunta destaca a ampliación do programa Primeira Experiencia Profesional para reforzar o emprego xuvenil nun contexto de paro en mínimos históricos",
    "published": "2025-08-07T12:17:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "",
    "performance_score": 0,
    "domain_rank": 10511,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "670e0b354ab8f0f8a724c0d59b2373f28a1c26a8",
  "url": "https://www.xunta.gal/notas-de-prensa/-/nova/015648/xunta-destaca-ampliacion-programa-primeira-experiencia-profesional-para-reforzar",
  "ord_in_thread": 0,
  "author": "@xunta",
  "published": "2025-08-07T12:17:00.000+03:00",
  "title": "A Xunta destaca a ampliación do programa Primeira Experiencia Profesional para reforzar o emprego xuvenil nun contexto de paro en mínimos históricos",
  "text": "O conselleiro de Emprego, Comercio e Emigración visitou hoxe en Ourense a empresa de seguridade Di-Seys\nA Xunta destaca a ampliación do programa Primeira Experiencia Profesional para reforzar o emprego xuvenil nun contexto de paro en mínimos históricos\nO conselleiro puxo en valor que se vén de ampliar orzamento desta iniciativa en máis de 468.000 euros, acadando así un investimento total de 6,7 millóns de euros en 2025 e a previsión de beneficiar 685 persoas mozas\nApuntou que estes contratos inclúen un itinerario formativo específico e que as axudas cobren os custos salariais, cun importe que vai dos 9.975 aos 16.625 euros por contrato, segundo o módulo aplicado\nDestacou o impacto das políticas activas de emprego en prol da mocidade como reflicten os datos do paro de xullo, que rexistran a cifra máis baixa de desemprego de menores 30 anos desde que hai datos, cun descenso interanual de case ao 9 %\nAdemais deste reforzo, a Xunta vén de redistribuír 738.000 euros adicionais ás pemes no marco do programa Investigo, co obxectivo de incrementar a contratación de mozos e mozas como investigadores, tecnólogos, e perfís especializados en I+D+i\nEstas iniciativas enmárcanse na futura Estratexia Mocidade Activa, cun orzamento de máis de 20M€ por parte da Consellería de Emprego, Comercio e Emigración\nOurense, 7 de agosto de 2025\nO conselleiro de Emprego, Comercio e Emigración, José González, acompañado polo secretario xeral de Emprego e Relacións Laborais, Pablo Fernández, puxo hoxe en valor o compromiso da Xunta coa mocidade e co impulso da súa empregabilidade a través de programas como Primeira Experiencia Profesional, que vén de ampliar o seu orzamento en máis de 468.000 euros, acadando así un investimento total de 6,7 millóns de euros en 2025 para ampliar o seu impacto.\nFíxoo no marco dunha visita ás instalacións da empresa de seguridade ourensá Di-Seys, beneficiaria deste programa, da que destacou a súa aposta polo talento novo como motor de crecemento e mellora da competitividade.\nGonzález salientou a eficacia da iniciativa, que promove a contratación de mozos e mozas menores de 30 anos mediante contratos formativos de doce meses, facilitando a súa inserción laboral e dotándoos das competencias necesarias para acceder a empregos estables e de calidade. Co reforzo orzamentario, prevese que o programa beneficie a 685 persoas mozas, fronte ás 460 da edición anterior, co obxectivo de reter talento xuvenil en Galicia e dar resposta á crecente demanda de persoal cualificado no tecido empresarial.\nO conselleiro apuntou tamén que estes contratos inclúen un itinerario formativo específico, e que as axudas cobren os custos salariais, cun importe que vai dos 9.975 aos 16.625 euros por contrato, segundo o módulo aplicado.\nEstratexia global de apoio á mocidade\nAdemais deste reforzo, a Xunta vén de redistribuír recentemente 738.000 euros adicionais ás pemes no marco do programa Investigo, co obxectivo de incrementar a contratación de mozos e mozas como investigadores, tecnólogos, persoal técnico e outros perfís especializados no ámbito da I+D+i. Ambos programas forman parte da futura Estratexia Mocidade Activa, que mobilizará máis de 20 millóns de euros por parte da Consellería de Emprego, Comercio e Emigración. Esta folla de ruta autonómica inclúe tamén outras actuacións destinadas a fomentar o emprego xuvenil, como Galicia Emprega Mozos, que conta cun orzamento de 3,5 millóns de euros en 2025 dentro da convocatoria Galicia Emprega, dotada con 20 millóns e actualmente aberta ata o 30 de setembro; ou os próximos programas de emprego vinculados ao sistema de Garantía Xuvenil, cun investimento de 6,5 millóns de euros, cos que se prevé impulsar a contratación de máis de 350 persoas mozas.\nMínimos históricos de paro\nJosé González destacou que o impacto destas políticas activas de emprego xa se reflicte nos últimos datos do paro. Nun contexto no que Galicia se sitúa no récord histórico de afiliacións á Seguridade Social e en mínimos históricos de desemprego para un mes de xullo, tanto a nivel galego como no caso da provincia de Ourense, que rexistra 13.090 persoas desempregadas, un -7,52 % menos que o ano pasado. Respecto da mocidade, salientou, a comunidade rexistra a cifra máis baixa de persoas menores de 30 anos en paro desde que hai datos, cun descenso interanual próximo ao 9 %.\nO conselleiro reafirmou o compromiso da Xunta de seguir acompañando este esforzo, apoiando ás empresas que apostan pola mocidade a través de programas que conecten o talento coa realidade do tecido produtivo galego e que impulsen a creación de emprego de calidade en todo o territorio.",
  "highlightText": "",
  "highlightTitle": "",
  "highlightThreadTitle": "",
  "language": "portuguese",
  "sentiment": "positive",
  "categories": [
    "Economy, Business and Finance",
    "Labor"
  ],
  "topics": [
    "Economy, Business and Finance->economy",
    "Economy, Business and Finance->business governance",
    "Economy, Business and Finance->human resources",
    "Labor->employment",
    "Labor->employment training"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-07T12:46:34.514+03:00",
  "updated": "2025-08-07T12:50:34.000+03:00"
}