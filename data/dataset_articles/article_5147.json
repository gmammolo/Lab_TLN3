{
  "thread": {
    "uuid": "b93f22c798e2a93c6247c3d66f1352da9e5790bc",
    "url": "https://slaska.policja.gov.pl/kat/informacje/wiadomosci/431740,Szybka-reakcja-policjantow-z-Tychow-uratowala-ludzkie-zycie.html",
    "site_full": "slaska.policja.gov.pl",
    "site": "policja.gov.pl",
    "site_section": "https://policja.gov.pl/dokumenty/rss/35-rss-5530.rss",
    "site_categories": [
      "media",
      "law_government_and_politics",
      "us_government_resources",
      "crime, law and justice",
      "social issue",
      "human interest"
    ],
    "section_title": "Policja Śląska - Wiadomości",
    "site_title": null,
    "title": "Szybka reakcja policjantów z Tychów uratowała ludzkie życie",
    "title_full": "Szybka reakcja policjantów z Tychów uratowała ludzkie życie",
    "published": "2026-01-29T08:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://slaska.policja.gov.pl/dokumenty/zalaczniki/62/oryginal/62-918706.jpg",
    "performance_score": 0,
    "domain_rank": 50562,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b93f22c798e2a93c6247c3d66f1352da9e5790bc",
  "url": "https://slaska.policja.gov.pl/kat/informacje/wiadomosci/431740,Szybka-reakcja-policjantow-z-Tychow-uratowala-ludzkie-zycie.html",
  "ord_in_thread": 0,
  "author": null,
  "published": "2026-01-29T08:00:00.000+02:00",
  "title": "Szybka reakcja policjantów z Tychów uratowała ludzkie życie",
  "text": "Szybka reakcja policjantów z Tychów uratowała ludzkie życie\nCzujność i natychmiastowe działanie policjantów z Wydziału Ruchu Drogowego Komendy Miejskiej Policji w Tychach zapobiegły tragedii. Funkcjonariusze, jadąc na interwencję, zatrzymali się po sygnale od przypadkowego świadka. Na chodniku leżał nieprzytomny mężczyzna, któremu mundurowi udzielili pierwszej pomocy, przywracając funkcje życiowe.\n23 stycznia policjanci Wydziału Ruchu Drogowego Komendy Miejskiej Policji w Tychach, podczas dojazdu na interwencję dotyczącą zdarzenia drogowego, zauważyli mężczyznę machającego w kierunku radiowozu. Mundurowi natychmiast zatrzymali się, aby sprawdzić, co się stało.\nNa miejscu funkcjonariusze dostrzegli leżącego na chodniku mężczyznę, ułożonego w pozycji bocznej. Po sprawdzeniu funkcji życiowych okazało się, że poszkodowany jest nieprzytomny i nie oddycha. Policjanci niezwłocznie przystąpili do resuscytacji krążeniowo-oddechowej, wykonując masaż serca.\nDo czasu przyjazdu zespołu ratownictwa medycznego funkcjonariusze prowadzili działania ratunkowe. Następnie, wspólnie z ratownikami medycznymi oraz przy użyciu defibrylatora AED, udało się przywrócić funkcje życiowe mężczyzny.\nPo ustabilizowaniu jego stanu poszkodowany został przekazany zespołowi ratownictwa medycznego i przetransportowany do szpitala, gdzie wymagał dalszej hospitalizacji.\nSzybka reakcja, opanowanie oraz wysokie kwalifikacje policjantów w zakresie udzielania pierwszej pomocy pozwoliły uniknąć tragedii i uratować ludzkie życie.",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Crime, Law and Justice",
    "Human Interest"
  ],
  "topics": [
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T08:10:33.338+02:00",
  "updated": "2026-01-29T08:14:01.000+02:00"
}