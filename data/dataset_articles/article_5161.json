{
  "thread": {
    "uuid": "f5baecf514696333380307c364a44426657abea5",
    "url": "https://policie.gov.cz/clanek/uspesna-operace-v-boji-proti-toxikomanii-v-chomutove.aspx",
    "site_full": "policie.gov.cz",
    "site": "policie.gov.cz",
    "site_section": "https://policie.gov.cz/script/rss.aspx?nid=",
    "site_categories": [],
    "section_title": "Policie České republiky - Aktuality",
    "site_title": "Úvodní strana - Policie České republiky",
    "title": "Úspěšná operace v boji proti toxikomanii v Chomutově",
    "title_full": "Úspěšná operace v boji proti toxikomanii v Chomutově",
    "published": "2026-01-29T07:12:00.000+02:00",
    "replies_count": 0,
    "participants_count": 0,
    "site_type": "news",
    "country": null,
    "main_image": "",
    "performance_score": 0,
    "domain_rank": null,
    "domain_rank_updated": null,
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f5baecf514696333380307c364a44426657abea5",
  "url": "https://policie.gov.cz/clanek/uspesna-operace-v-boji-proti-toxikomanii-v-chomutove.aspx",
  "ord_in_thread": 0,
  "author": null,
  "published": "2026-01-29T07:12:00.000+02:00",
  "title": "Úspěšná operace v boji proti toxikomanii v Chomutově",
  "text": "Policie České republiky – KŘP Ústeckého kraje\nÚspěšná operace v boji proti toxikomanii v Chomutově\nChomutovští a Mostečtí kriminalisté zadrželi pět distributorů pervitinu.\nChomutovští kriminalisté specializující se na boj proti toxikomanii si začátkem roku 2026 připsali společně s kolegy z Mostu další významný úspěch. V měsíci lednu 2026 sdělili obvinění celkem pěti osobám, které na území Chomutovska a Mostecka distribuovaly metamfetamin (pervitin). Všichni z těchto obviněných se navíc nejen distribuce, ale i samotné výroby této nebezpečné drogy dopouštěli společně.\nVyšetřováním kriminalisté zjistili, že obvinění během období od července 2025 do ledna 2026 dodali mezi uživatele nejméně 280 g metamfetaminu, což činí zhruba 930 dávek drogy v hodnotě 350 tisíc. Droga byla distribuována v různých částech regionů a její šíření představovalo závažné riziko nejen pro samotné uživatele pervitinu, veřejný pořádek, ale i pro bezpečnost v celém okrese, která je s touto problematikou úzce souvisí.\nV rámci realizace tohoto případu provedli kriminalisté na několika místech domovní prohlídky, při nich byly zajištěny prostředky sloužící k výrobě omamných a psychotropních látek, zejména varny, chemikálie a další předměty určené k nelegální výrobě pervitinu. Domovní prohlídkou byl dokonce zajištěn i odcizený revolver a finanční hotovost ve výši 100 tisíc. Tento zajištěný materiál bude sloužit jako důkazní prostředek v dalším trestním řízení.\nK zadržení obviněných osob došlo ve spolupráci se zásahovou jednotkou, která provedla zákrok profesionálně a bezchybným způsobem, přičemž se podařilo všechny závadové osoby zadržet bez zranění a bez jakéhokoliv ohrožení okolí. K zadržení osob došlo bezprostředně po výrobě samotné drogy. Z tohoto důvodu bylo u obviněných v jejich osobním vozidle zajištěna kompletní varna, 625 g efedrinu a 300 g metamfetaminu (pervitin).\nZásah kriminalistů byl výsledkem dlouhodobé a trpělivé operativní práce, během níž policisté shromažďovali důkazy, sledovali pohyb obviněných a pečlivě připravovali realizaci celé akce. Díky jejich profesionalitě a vytrvalosti se podařilo zastavit činnost tří dealerů, kteří přispívali k šíření toxikomanie na Chomutovsku a Mostecku.\nPolicie zároveň zdůrazňuje, že v boji proti drogové kriminalitě nehodlá polevit. Kriminalisté budou ve své práci pokračovat i nadále se stejným nasazením a odhodláním, aby ochránili obyvatele Chomutovska a Mostecka před nelegálními omamnými látkami a přispěli k bezpečnějšímu prostředí pro všechny.\nPodle dostupných informací se obvinění dopustili tohoto jednání i přesto, že byli v minulosti za obdobné činy již odsouzeni příslušnými soudy. V současné době jsou dvě osoby stíhány vazebně a ostatní na svobodě. V případě prokázání viny jim nyní jako opakovaným recidivistům hrozí až deset let odnětí svobody.\n29. 01. 2026\nnprap. David Novák\nOddělení tisku a prevence\nKŘP Ústeckého kraje",
  "summary": "Policie České republiky – KŘP Ústeckého kraje Úspěšná operace v boji proti toxikomanii v Chomutově Chomutovští a Mostečtí kriminalisté zadrželi pět distributorů pervitinu. Vyšetřováním kriminalisté zjistili, že obvinění během období od července 2025 do ledna 2026 dodali mezi uživatele nejméně 280 g metamfetaminu, což činí zhruba 930 dávek drogy v hodnotě 350 tisíc. Droga byla distribuována v různých částech regionů a její šíření představovalo závažné riziko nejen pro samotné uživatele pervitinu, veřejný pořádek, ale i pro bezpečnost v celém okrese, která je s touto problematikou úzce souvisí.",
  "highlightText": "",
  "highlightTitle": "",
  "highlightThreadTitle": "",
  "language": "czech",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->law enforcement",
    "Crime, Law and Justice->drug related crimes"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": "gov_news",
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T11:34:51.965+02:00",
  "updated": "2026-01-29T11:35:43.000+02:00"
}