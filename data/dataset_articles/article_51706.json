{
  "thread": {
    "uuid": "2deda27f8526d25a7b90664225e6ca56e7d1b8e8",
    "url": "https://movieplayer.it/news/patti-smith-colpita-malore-durante-concerto-brasile-continua-show_152445",
    "site_full": "movieplayer.it",
    "site": "movieplayer.it",
    "site_section": "https://movieplayer.it/feed/",
    "site_categories": [
      "television",
      "entertainment"
    ],
    "section_title": "Articoli e news su Movieplayer.it",
    "title": "Patti Smith sviene durante concerto in Brasile e continua lo show in sedia a rotelle",
    "title_full": "Patti Smith sviene durante concerto in Brasile e continua lo show in sedia a rotelle",
    "published": "2025-01-30T21:24:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://movieplayer.net-cdn.it/t/images/2025/01/30/patti_smith_jpg_1200x0_crop_q85.jpg",
    "performance_score": 0,
    "domain_rank": 62363,
    "domain_rank_updated": "2025-01-27T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2deda27f8526d25a7b90664225e6ca56e7d1b8e8",
  "url": "https://movieplayer.it/news/patti-smith-colpita-malore-durante-concerto-brasile-continua-show_152445",
  "ord_in_thread": 0,
  "parent_url": null,
  "author": "@movieplayer_it",
  "published": "2025-01-30T21:24:00.000+02:00",
  "title": "Patti Smith sviene durante concerto in Brasile e continua lo show in sedia a rotelle",
  "text": "Patti Smith è stata colpita da uno spiacevole episodio durante il suo concerto al Teatro Cultura Artística di San Paolo, in Brasile. La leggendaria cantautrice è svenuta improvvisamente mentre si esibiva con il gruppo berlinese Soundwalk Collective, crollando a terra davanti al pubblico.\nCosa è successo a Patti Smith?\nSecondo quanto riportato dal Guardian, l'incidente è avvenuto circa 30 minuti dopo l'inizio dello spettacolo. Nonostante l'intervento tempestivo dei medici, la Smith è stata portata nel backstage per ricevere le necessarie cure. Tuttavia, poco dopo ha deciso di tornare sul palco, accolto dagli applausi del pubblico, seduta su una sedia a rotelle, per scusarsi dell'imprevisto e proseguire lo show, concludendo con la sua hit Because the Night.\n\"Purtroppo il dottore mi ha detto che non posso finire, mi sento male\", ha spiegato alla folla dalla sedia a rotelle, visibilmente provata.\nIn un post su Instagram, la band ha spiegato che Patti Smith, 78 anni, soffre da tempo di forti emicranie, che potrebbero essere la causa dello svenimento. Hanno rassicurato i fan sul fatto che la cantante sta ora bene. La dichiarazione, firmata anche dalla stessa Smith, recita: \"Grazie San Paolo per la tua incredibile energia e il tuo supporto. È stata un'esperienza molto emozionante per tutti noi. Grazie per essere stati lì. Patti ha sofferto di una forte emicrania negli ultimi giorni e ha avuto qualche capogiro sul palco, ma ha comunque voluto essere qui con noi e con voi\".\nAnche il teatro ha rilasciato una dichiarazione ufficiale, precisando: \"Patti Smith si è sentita stordita durante l'esibizione e sta ricevendo il miglior supporto medico disponibile\".\nQuesto non è il primo incidente di salute che colpisce la cantante: nel dicembre 2023 aveva dovuto annullare un concerto a Bologna a causa di un malore legato a un abbassamento di pressione. In quella circostanza, Smith era stata trasportata all'ospedale Maggiore per degli accertamenti e aveva trascorso diverse ore sotto osservazione.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Lifestyle and Leisure",
    "Health",
    "Human Interest"
  ],
  "topics": [
    "Lifestyle and Leisure->lifestyle",
    "Health->health treatment and procedure",
    "Health->medical condition",
    "Human Interest->celebrity"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-01-31T00:36:24.612+02:00",
  "updated": "2025-01-31T00:36:24.612+02:00"
}