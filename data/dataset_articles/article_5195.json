{
  "thread": {
    "uuid": "ef24bec9ed0545bbf7332b28f0caf96f4b612669",
    "url": "https://www.lanazione.it/arezzo/cronaca/trasparenza-e-tutela-del-personale-sintra-avvia-il-servizio-di-whistleblowing-nbicvexg",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/rss",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "crime, law and justice",
      "lifestyle and leisure",
      "social issue",
      "politics",
      "sport"
    ],
    "section_title": "Tutte le notizie di  oggi - Nazione",
    "site_title": "La Nazione - Tutte le ultime notizie in tempo reale dalla Toscana",
    "title": "Trasparenza e tutela del personale: Sintra avvia il servizio di \"whistleblowing\"",
    "title_full": "Trasparenza e tutela del personale: Sintra avvia il servizio di \"whistleblowing\"",
    "published": "2026-01-29T12:28:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/ZWVlNzIxMzctZjJjOC00/0/barbagli-bianchi-e-frontani.jpg?f=16:9&amp;w=1200&amp;h=675",
    "performance_score": 0,
    "domain_rank": 17146,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ef24bec9ed0545bbf7332b28f0caf96f4b612669",
  "url": "https://www.lanazione.it/arezzo/cronaca/trasparenza-e-tutela-del-personale-sintra-avvia-il-servizio-di-whistleblowing-nbicvexg",
  "ord_in_thread": 0,
  "author": "La Nazione",
  "published": "2026-01-29T12:28:00.000+02:00",
  "title": "Trasparenza e tutela del personale: Sintra avvia il servizio di \"whistleblowing\"",
  "text": "Arezzo, 29 gennaio 2026 – Sintra investe in trasparenza e tutela del personale . L’azienda aretina, punto di riferimento a livello internazionale per i processi di digitalizzazione d’impresa, ha attivato e implementato un nuovo servizio on-line di “whistleblowing” che permette le segnalazioni anonime di attività non etiche o illecite commesse all’interno di un’organizzazione pubblica o privata, mirando così a rafforzare la cultura di legalità e responsabilità.\nIl sistema strutturato da Sintra, conforme alle normative nazionali e comunitarie, garantisce l’anonimato, la tracciabilità sicura delle segnalazioni e la gestione trasparente delle informazioni ricevute per porre a disposizione dei dipendenti uno strumento concreto di prevenzione di rischi, reati e violazioni.\nIl “whistleblowing” è, in ambito giuridico, un insieme di norme per proteggere i lavoratori che denunciano comportamenti o condotte irregolari sul posto di lavoro, andando a tutelarli da possibili ritorsioni a seguito delle loro segnalazioni.\nQuesto concetto deriva dall’espressione inglese “to blow the whistle”, cioè soffiare nel fischietto, che evoca l’idea di un arbitro o di un poliziotto che interviene per fermare attività non consentite: la volontà di Sintra è stata di mettere in campo le proprie competenze informatiche e digitali per offrire un canale sicuro, semplice e accessibile a supporto dei dipendenti in questa delicata pratica.\nLe segnalazioni dovranno essere mosse per perseguire l’interesse pubblico o l’integrità dell’ente, comprendendo illeciti amministrativi, contabili, civili, penali o in settori quali appalti pubblici, servizi, prodotti e mercati finanziari, prevenzione di riciclaggio e finanziamento del terrorismo, sicurezza di prodotti e trasporti, tutela dell’ambiente, radioprotezione e sicurezza nucleare, sicurezza alimentare, salute pubblica, protezione dei consumatori, tutela della privacy e sicurezza dei sistemi informativi.\nLe denunce, a seconda dei casi, possono essere indirizzate a studi legali che offrono consulenza al titolare, organismi di vigilanza interni, autorità giudiziarie o autorità di controllo indipendenti. Il servizio attivato da Sintra è estendibile ad aziende di ogni settore e ogni dimensione per offrire uno strumento innovativo e affidabile con cui promuovere la cultura della legalità d’impresa, rafforzando la governance interna e garantendo ai dipendenti la possibilità di intervenire in modo consapevole, responsabile, anonimo e protetto di fronte a comportamenti non conformi.\n«Questa iniziativa - commenta Gianni Bianchi, fondatore e CEO di Sintra con Michele Barbagli e Angiolino Frontani, - ambisce a perseguire la trasparenza e l’integrità aziendale, ma anche a diffondere corrette pratiche nel contesto economico per perseguire trasparenza, integrità e cultura aziendale responsabile.\nSintra, dunque, consolida il proprio impegno nella digitalizzazione delle procedure operative interne verso la costituzione di ambienti di lavoro etici in cui ogni collaboratore possa sentirsi pienamente tutelato e valorizzato».",
  "summary": "L’azienda aretina, punto di riferimento a livello internazionale per i processi di digitalizzazione d’impresa, ha attivato e implementato un nuovo servizio on-line di “whistleblowing” che permette le segnalazioni anonime di attività non etiche o illecite commesse all’interno di un’organizzazione pubblica o privata, mirando così a rafforzare la cultura di legalità e responsabilità. Il sistema strutturato da Sintra, conforme alle normative nazionali e comunitarie, garantisce l’anonimato, la tracciabilità sicura delle segnalazioni e la gestione trasparente delle informazioni ricevute per porre a disposizione dei dipendenti uno strumento concreto di prevenzione di rischi, reati e violazioni.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice",
    "Labor"
  ],
  "topics": [
    "Crime, Law and Justice->law",
    "Labor->workplace health and safety",
    "Labor->employee"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T12:55:56.331+02:00",
  "updated": "2026-01-29T13:02:28.000+02:00"
}