{
  "thread": {
    "uuid": "e523a8328cd0b4e2bf64458c35f9cf67af47b96f",
    "url": "https://www.bresciatoday.it/cronaca/bruno-lancini.html",
    "site_full": "www.bresciatoday.it",
    "site": "bresciatoday.it",
    "site_section": "https://www.bresciatoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "BresciaToday",
    "title": "Maestro di judo ed ecologista: tutto il paese piange Bruno Lancini",
    "title_full": "Maestro di judo ed ecologista: tutto il paese piange Bruno Lancini",
    "published": "2025-01-30T16:03:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bresciatoday.it/~media/horizontal-hi/29619981218542/schermata-2025-01-30-alle-15-05-36.jpg",
    "performance_score": 0,
    "domain_rank": 89647,
    "domain_rank_updated": "2025-01-27T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e523a8328cd0b4e2bf64458c35f9cf67af47b96f",
  "url": "https://www.bresciatoday.it/cronaca/bruno-lancini.html",
  "ord_in_thread": 0,
  "parent_url": null,
  "author": "Bruno Lancini",
  "published": "2025-01-30T16:03:00.000+02:00",
  "title": "Maestro di judo ed ecologista: tutto il paese piange Bruno Lancini",
  "text": "Cronaca\nPalazzolo sull'Oglio\nMaestro di judo ed ecologista: tutto il paese piange Bruno Lancini\nEx assessore e fondatore di Ekoclub, si è spento a 71 anni\n\"Un uomo dai molti talenti, generoso e sempre disponibile, che ha dedicato gran parte della sua vita alla nostra comunità\". Così il sindaco di Palazzolo sull'Oglio, Gianmarco Cossandi, ricorda Bruno Lancini, ex assessore, maestro di judo e fondatore dell'associazione Ecologica Italica (ora Ekoclub). Lancini si è spento all'età di 71 anni. L'ultimo saluto è previsto per le 14 di venerdì 31 gennaio: il funerale sarà celebrato nella chiesa parrocchiale di San Pancrazio.\nIn queste ore, l'intera comunità si stringe attorno alla sua famiglia: la moglie Angela, i figli Silvio, Amerigo e Riccardo, e i suoi amati nipoti. Numerosi i messaggi di cordoglio, tra cui quello della judoka Alice Bellandi, medaglia d'oro alle Olimpiadi di Parigi 2024. La campionessa è stata una delle tante allieve di Lancini: aveva insegnato judo per decenni, lasciando un'impronta indelebile nella vita di molti giovani.\nOltre al suo ruolo di assessore (dal 2009 al 2012), Lancini si è distinto per il suo impegno nella tutela dell'ambiente e nella rigenerazione delle aree verdi. A lui si deve la nascita dell'iniziativa scolastica \"La Giornata dell'Albero\" e l'ideazione dei workcamp, che hanno portato a Palazzolo giovani da tutto il mondo per progetti di volontariato ambientale. \"Ha sempre lavorato con entusiasmo e passione per lasciare un segno positivo, e ci è riuscito in tanti modi\", si legge ancora sui canali social del sindaco Cossandi. Un impegno instancabile che gli è valso la Benemerenza Civica del Comune.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Human Interest",
    "Lifestyle and Leisure",
    "Politics"
  ],
  "topics": [
    "Human Interest->funeral and memorial service",
    "Lifestyle and Leisure->club and association",
    "Lifestyle and Leisure->lifestyle",
    "Politics->government",
    "Politics->political candidates",
    "Politics->civil rights"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-01-31T04:53:24.062+02:00",
  "updated": "2025-01-31T04:53:24.062+02:00"
}