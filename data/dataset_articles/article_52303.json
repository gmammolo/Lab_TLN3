{
  "thread": {
    "uuid": "2ec6f4f37ae2ec97f5edd9a53c2d57f7f5ae291f",
    "url": "https://www.lanazione.it/prato/cronaca/addio-a-mario-fortini-ex-bfed71cb",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Nazione",
    "title": "Addio a Mario Fortini. Ex assessore di Seano",
    "title_full": "Addio a Mario Fortini. Ex assessore di Seano",
    "published": "2025-01-31T05:56:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/MTNiOWM5Y2YtNGFmMC00/0/addio-a-mario-fortini-ex-assessore-di-seano.jpeg?f=16:9&amp;w=1200&amp;h=630",
    "performance_score": 0,
    "domain_rank": 15973,
    "domain_rank_updated": "2025-01-27T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2ec6f4f37ae2ec97f5edd9a53c2d57f7f5ae291f",
  "url": "https://www.lanazione.it/prato/cronaca/addio-a-mario-fortini-ex-bfed71cb",
  "ord_in_thread": 0,
  "parent_url": null,
  "author": "La Nazione",
  "published": "2025-01-31T05:56:00.000+02:00",
  "title": "Addio a Mario Fortini. Ex assessore di Seano",
  "text": "Il mondo del volontariato è più povero: è morto a 78 anni Mario Fortini . Originario di Comeana , dalla metà degli anni Settanta si era trasferito a Seano e il suo impegno ha abbracciato tanti settori. Fortini è stato assessore a Carmignano dal 1978 al 1982, poi vicesindaco dal 1987 al 1992 e segretario della sezione del Pci di Seano. Verso la fine degli anni 70 aveva creato, assieme ad altri cittadini, il “ Gruppo ecologico carmignanese “: i primi volontari impegnati in campagne di pulizia dei boschi e nell’antincendio boschivo. E’ stato anche consigliere del cda della Casa di Accoglienza Anziani di Comeana e poi si era dedicato alla Coop Bisenzio-Ombrone di Seano, impegnandosi per lo sviluppo del supermercato. Una volta in pensione si era adoperato per la Cisl, aprendo il primo ufficio di patronato che qualche anno fa si è trasferito in una sede più grande in via Baccheretana. E’ stato anche consigliere della Misericordia di Seano .\nLa notizia della scomparsa di Fortini ha destato molto dispiacere e cordoglio perché Mario era una “presenza fissa“ a Seano, un punto di riferimento per moti. E’ stato colpito da una malattia del sangue improvvisa, diagnosticata pochi mesi fa.\nMario Fortini si può dire era anche un vulcano di idee: anni addietro si era impegnato per far posare delle pietre d’inciampo in ricordo dei deportati carmignanesi e poco tempo fa aveva avanzato la proposta di far dedicare una via o un luogo a Don Umberto Guidotti, missionario di Comeana scomparso nel 2021 e che ha lasciato molti ricordi. Fortini lascia la moglie Alberta, il figlio Walter, la figlia Evelyn e i nipoti. Mario Fortini è esposto alla Misericordia di Carmignano e oggi, alle 15, ci sarà il funerale nella chiesa di Seano.\nM. Serena Quercioli",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Human Interest",
    "Human Interest",
    "Lifestyle and Leisure"
  ],
  "topics": [
    "Human Interest->funeral and memorial service",
    "Human Interest->funeral and memorial service",
    "Lifestyle and Leisure->club and association",
    "Lifestyle and Leisure->lifestyle"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-01-31T08:17:31.683+02:00",
  "updated": "2025-01-31T08:17:31.683+02:00"
}