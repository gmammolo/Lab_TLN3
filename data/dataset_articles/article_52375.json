{
  "thread": {
    "uuid": "3ad3dad9d9e01c1b857bddbd6ecdfd2c643f2a36",
    "url": "https://www.vogue.it/article/ossessione-per-il-lavoro-equilibrio-vita-privata",
    "site_full": "www.vogue.it",
    "site": "vogue.it",
    "site_section": "http://www.vogue.it/bellezza",
    "site_categories": [
      "fashion",
      "style_and_fashion"
    ],
    "section_title": "Bellezza e Make up: consigli e segreti per la tua beauty routine - Vogue | Vogue Italia",
    "title": "L'ossessione per il lavoro si è presa anche il nostro spazio privato",
    "title_full": "L'ossessione per il lavoro si è presa anche il nostro spazio privato",
    "published": "2025-01-31T07:30:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://compass-media.vogue.it/photos/679b589799fbe6fce3e7279b/16:9/w_1280,c_limit/GettyImages-1471925309.jpg",
    "performance_score": 0,
    "domain_rank": 8242,
    "domain_rank_updated": "2025-01-27T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3ad3dad9d9e01c1b857bddbd6ecdfd2c643f2a36",
  "url": "https://www.vogue.it/article/ossessione-per-il-lavoro-equilibrio-vita-privata",
  "ord_in_thread": 0,
  "parent_url": null,
  "author": "Alice Rosati",
  "published": "2025-01-31T07:30:00.000+02:00",
  "title": "L'ossessione per il lavoro si è presa anche il nostro spazio privato",
  "text": "L'ossessione per il lavoro in qualsiasi momento e con ogni strumento - dai social a Whatsapp - ha invaso anche lo spazio privato. Dovremmo imparare a ristabilire un confine per difendere la nostra stabilità emotiva\nIl privato lo è mai completamente? Oggi non del tutto. I social network lo hanno pervaso trasformandolo in un palco su cui andare in scena, mentre la nostra ossessione per il lavoro e per la produttività ci ha quasi convinti di poter fare anche a meno di quello spazio sacro, lasciando che il confine, lavoro/vita privata, diventasse sempre più sfumato. Dopo molto tempo, una settimana fa ho messo l’out of office. Negli ultimi dieci anni l'ho impostato rarissime volte, forse neanche in vacanza perché uno sguardo alle mail lo do sempre, preferendo smaltire la posta regolarmente piuttosto che tornare con migliaia di mail da leggere e il rischio di cadere nella Fomo. Da freelance poi si ha sempre quella sbagliata convinzione di doverci essere sempre, un po' perché il pc è diventato l'estensione di un arto, il cellulare il mezzo principale con cui rispondere alle mail e Instagram la vetrina per il personal branding, un po' per il tipo di attività che ti abitua a saper lavorare anche nelle situazioni più improbabili. Qualcuno chiama il disagio di questa eterna reperibilità freelance anxiety.\nIl risultato? Abbiamo negoziato la nostra vita privata per il lavoro, perdendo anche la nostra personale capacità di staccare, di rivendicare il diritto di non esserci, di avere uno spazio privato in cui è legittimo sparire dal macrocosmo. Le tecnologie digitali, come già aveva intuito il filosofo Gilles Deleuze, ci hanno trasformati in lavoratori sempre attivi, disponibili e vulnerabili, una diretta conseguenza della flessibilità e dell'invasione della produttività in ogni sfera dell'esistenza. Col rischio che questa mentalità trasformi ogni scelta e azione, anche vedere una serie tv, in una mossa strategica penata per ottimizzare la nostra crescita.\nMa in fondo quel confine netto lavoro/privato non solo non esiste più, ma a volte fa paura. Il diritto alla disconnessione lo desideriamo tutti, ma in una società che si aspetta sempre qualcosa da te, non è così semplice saperlo gestire esenti da sensi di colpa o senza la percezione di fare meno degli altri. L’identificazione con il lavoro ci ha fatto perdere di vista lo spazio intimo, quello in cui costruire la felicità e il senso della vita. Il luogo in cui mostrare tutta la complessità di esseri umani e quello in cui sviluppare l'ascolto, quella sottile capacità che porta a essere persone migliori, anche per il mondo fuori.\nI perfezionisti, chi pretende molto da sé stesso e chi ha interiorizzato il fatto di non essere mai abbastanza sono tutti soggetti particolarmente suscettibili a questo fenomeno e tendono ad entrare più facilmente nel circolo vizioso della produttività compulsiva. Del resto, la narrazione dominante ci ha raccontato che il nostro valore nella società dipende dal lavoro e che il lavoro è la misura del nostro successo. Questo ci ha disabituato al fatto che le persone possano non essere disponibili e che, per esempio, possano stare male. Ma quella linea così sottile per cui possiamo passare dalle mail a Whatsapp per una richiesta di lavoro senza soluzione di continuità, ci fa perdere di vista il rispetto e la facoltà di non rispondere. Ci fa pensare di poter immediatamente scrivere un messaggio personale dopo aver ricevuto l’out of office. Come se quel OOO non avesse avuto rilevanza, e avesse al contrario vinto la dimensione funzionale con cui trattiamo le persone in ambito professionale.\nCosa è rimasto, quindi, della nostra sfera privata? L’abbiamo persa o abbiamo lasciato che la società della performance se la prendesse? Certo, almeno su Whatsapp abbiamo la facoltà di non rispondere, ma visto che ormai è diventato anche un mezzo lavorativo forse poter inserire l’out of office ai contatti non stretti potrebbe essere una buona soluzione (sì è vero, i messaggi automatici esistono già per l'impostazione business). In passato, è successo anche a me di scrivere a una persona su Whatsapp per lavoro senza accertarmi prima che fosse tutto ok. Quella persona, che aveva appena perso il padre, ha avuto anche la gentilezza di rispondermi scusandosi, lei. Ci siamo abituati a pensare che siamo tutti sempre disponibili e abbiamo perso l’abitudine non solo a ritagliarci spazi privati in totale serenità senza paura di essere tagliati fuori o di perdere qualcosa, ma anche a riconoscerlo agli altri. Di chiedere un come stai?, Ti disturbo? E di non considerare le persone solo come risorse funzionali, ricordandoci che tutti abbiamo il diritto di non esserci sempre. Di poterci fermare per prenderci cura di noi stessi.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Lifestyle and Leisure",
    "Social Issue",
    "Health"
  ],
  "topics": [
    "Lifestyle and Leisure->mental wellbeing",
    "Lifestyle and Leisure->lifestyle",
    "Social Issue->social networking",
    "Social Issue->social problem",
    "Social Issue->social condition",
    "Health->mental health and disorder"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-01-31T09:11:07.504+02:00",
  "updated": "2025-01-31T09:11:07.504+02:00"
}