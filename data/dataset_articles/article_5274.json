{
  "thread": {
    "uuid": "e32d456aa6a3e94dd9452f66b1c9e7dc48a0e628",
    "url": "https://dolnoslaska.policja.gov.pl/wr1/aktualnosci/biezace-inf/165456,Wdziecznosc-za-profesjonalizm-i-empatie-podziekowania-dla-policjantow-jeleniogor.html",
    "site_full": "dolnoslaska.policja.gov.pl",
    "site": "policja.gov.pl",
    "site_section": "https://policja.pl/dokumenty/rss/411-rss-o-2401.rss",
    "site_categories": [
      "human interest",
      "social issue",
      "crime, law and justice"
    ],
    "section_title": "Policja Dolnośląska - Aktualności",
    "site_title": "Policja Dolnośląska",
    "title": "Wdzięczność za profesjonalizm i empatię - podziękowania dla policjantów jeleniogórskiej drogówki",
    "title_full": "Wdzięczność za profesjonalizm i empatię - podziękowania dla policjantów jeleniogórskiej drogówki",
    "published": "2026-01-29T11:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://dolnoslaska.policja.gov.pl/dokumenty/zalaczniki/411/oryginal/411-337619.jpg",
    "performance_score": 0,
    "domain_rank": 50562,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e32d456aa6a3e94dd9452f66b1c9e7dc48a0e628",
  "url": "https://dolnoslaska.policja.gov.pl/wr1/aktualnosci/biezace-inf/165456,Wdziecznosc-za-profesjonalizm-i-empatie-podziekowania-dla-policjantow-jeleniogor.html",
  "ord_in_thread": 0,
  "author": null,
  "published": "2026-01-29T11:00:00.000+02:00",
  "title": "Wdzięczność za profesjonalizm i empatię - podziękowania dla policjantów jeleniogórskiej drogówki",
  "text": "Wdzięczność za profesjonalizm i empatię – podziękowania dla policjantów jeleniogórskiej drogówki\nDo Komendy Miejskiej Policji w Jeleniej Górze wpłynęły wyjątkowe podziękowania, będące wyrazem uznania dla codziennej i odpowiedzialnej służby policjantów. Autorka listu – mieszkanka regionu jeleniogórskiego – postanowiła w szczególny sposób docenić funkcjonariuszy, którzy okazali jej pomoc w trudnej i stresującej sytuacji po zdarzeniu drogowym.\nNa ręce Komendanta Miejskiego Policji w Jeleniej Górze podinspektora Krzysztofa Lewandowskiego wpłynęło podziękowanie skierowane do policjantów Wydziału Ruchu Drogowego Komendy Miejskiej Policji w Jeleniej Górze – asp. szt. Marcina Matejuka oraz sierż. Marcina Marglarczyka. List stanowi wyraz wdzięczności za profesjonalne działania podjęte przez funkcjonariuszy podczas obsługi zdarzenia drogowego, do którego doszło w październiku ubiegłego roku.\nZ treści podziękowania wynika, że policjanci wykazali się nie tylko wysokim poziomem przygotowania merytorycznego, ale również empatią, spokojem i życzliwym podejściem. Funkcjonariusze szczegółowo wyjaśnili przebieg czynności, udzielili wsparcia emocjonalnego oraz pomogli poszkodowanej odnaleźć się w trudnej sytuacji, minimalizując stres i poczucie zagubienia, które często towarzyszą uczestnikom zdarzeń drogowych.\nAutorka listu podkreśliła, że postawa policjantów, ich kultura osobista oraz zaangażowanie sprawiły, iż mogła stopniowo odzyskać spokój i równowagę emocjonalną. Takie działania pokazują, że służba w Policji to nie tylko egzekwowanie przepisów, ale przede wszystkim realna pomoc drugiemu człowiekowi.\nCodzienna służba policjantów Wydziału Ruchu Drogowego to nie tylko dbanie o bezpieczeństwo na drogach, ale również działania na rzecz lokalnej społeczności, budowanie zaufania oraz poczucia bezpieczeństwa wśród mieszkańców regionu. Każdy taki sygnał od obywateli jest potwierdzeniem, że profesjonalizm, empatia i odpowiedzialność mają ogromne znaczenie w relacjach Policji z społeczeństwem.\nPrzekazane słowa uznania są cenną motywacją do dalszej służby na rzecz bezpieczeństwa i dobra mieszkańców regionu.\nasp. Paweł Noga\nŹródło: KMP w Jeleniej Górze\npodinsp. Edyta Bagrowska\ntel. 604 580 490",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->police"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T13:56:05.765+02:00",
  "updated": "2026-01-29T13:58:09.000+02:00"
}