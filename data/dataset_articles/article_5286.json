{
  "thread": {
    "uuid": "993798dbba6434fec3984205ec79db19cc91d673",
    "url": "https://www.politiadefrontiera.ro/ro/main/i-sase-autoturisme-furate-estimate-la-o-valoare-totala-de-2-milioane-de-lei-descoperite-de-politistii-de-frontiera-42621.html",
    "site_full": "www.politiadefrontiera.ro",
    "site": "politiadefrontiera.ro",
    "site_section": "https://www.politiadefrontiera.ro/ro/main/pg-harta-punctelor-de-trecere-88.html",
    "site_categories": [
      "media",
      "crime, law and justice",
      "politics"
    ],
    "section_title": "Harta punctelor de trecere - Main | Politia de Frontiera",
    "site_title": "Politia de Frontiera Romana",
    "title": "Șase autoturisme furate, estimate la o valoare totală de 2 milioane de lei, descoperite de polițiștii de frontieră - Politia de Frontiera",
    "title_full": "Șase autoturisme furate, estimate la o valoare totală de 2 milioane de lei, descoperite de polițiștii de frontieră - Politia de Frontiera",
    "published": "2026-01-29T02:00:00.000+02:00",
    "replies_count": 0,
    "participants_count": 1,
    "site_type": "news",
    "country": "RO",
    "main_image": "https://www.politiadefrontiera.ro/files/news/1769687409326-1225-S3.jpg",
    "performance_score": 0,
    "domain_rank": 148883,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "993798dbba6434fec3984205ec79db19cc91d673",
  "url": "https://www.politiadefrontiera.ro/ro/main/i-sase-autoturisme-furate-estimate-la-o-valoare-totala-de-2-milioane-de-lei-descoperite-de-politistii-de-frontiera-42621.html",
  "ord_in_thread": 0,
  "author": "Politia de Frontiera",
  "published": "2026-01-29T02:00:00.000+02:00",
  "title": "Șase autoturisme furate, estimate la o valoare totală de 2 milioane de lei, descoperite de polițiștii de frontieră - Politia de Frontiera",
  "text": "Polițiștii de frontieră din cadrul Gărzii de Coastă, în cooperare cu ofițeri Frontex, au descoperit, în urma unei acțiuni desfășurate în Portul Constanța, trei autoturisme furate, acestea fiind dezmembrate și pregătite pentru transport și export, cu scopul disimulării provenienței ilegale.\nÎn perioada 26–28.01.2026, acționând în baza analizei de risc, polițiștii de frontieră din cadrul Grupului de Nave Constanța au efectuat un control amănunțit în incinta unui operator portuar asupra unei semiremorci înmatriculate în Polonia. Potrivit documentelor, semiremorca transporta trei caroserii auto, lipsite de motor și de alte componente esențiale, marfa fiind declarată ca piese auto uzate.\nÎn urma verificărilor specifice, realizate în cooperare cu ofițeri Frontex, s-a constatat că seriile de șasiu înscrise nu corespundeau unor serii autentice. Continuând verificările, polițiștii de frontieră au reușit identificarea seriilor reale de șasiu, stabilind că două dintre autoturismele în cauză figurau ca fiind furate din Germania.\nÎn cadrul extinderii controlului asupra altor mijloace de transport aflate în zona portuară, a fost identificată o a doua semiremorcă, în care se aflau motoare, cutii de viteze și alte componente auto, aparținând celor trei caroserii identificate inițial. Cu această ocazie, a fost stabilită și cea de-a treia serie reală de șasiu, autoturismul aferent figurând ca fiind furat din Suedia.\nAutoturismele, respectiv caroseriile și piesele componente ale acestora, în valoare totală de aproximativ 320.000 de euro, au fost indisponibilizate la sediul Gărzii de Coastă, în vederea continuării cercetărilor.\nÎn cauză, polițiștii de frontieră au întocmit lucrare penală sub aspectul săvârșirii infracțiunilor de tăinuire, fals material în înscrisuri oficiale și uz de fals.\nÎn ultimele 6 luni, polițiștii de frontieră constănțeni au descoperit în Portul Constanța 11 autovehicule furate din alte state, pregătite pentru a fi exportate în țări terțe prin diferite metode de disimulare, astfel că, polițiștii de frontieră, în mod constant, răspund la astfel de provocări și descoperă în continuare autovehicule furate din alte state.",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "romanian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->law enforcement",
    "Crime, Law and Justice->robbery and theft"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T14:04:51.822+02:00",
  "updated": "2026-01-29T14:19:54.000+02:00"
}