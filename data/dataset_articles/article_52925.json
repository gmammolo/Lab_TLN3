{
  "thread": {
    "uuid": "7b9521a66a7284a2f598df6d779dd51debfc1d47",
    "url": "https://www.ilgazzettino.it:443/nordest/venezia/fondaco_dei_tedeschi_chiude_ultimo_giorno-8808990.html",
    "site_full": "www.ilgazzettino.it",
    "site": "ilgazzettino.it",
    "site_section": "http://www.ilgazzettino.it",
    "site_categories": [
      "media",
      "top_news_it",
      "top_news"
    ],
    "section_title": "Il Gazzettino",
    "site_title": "Il Gazzettino",
    "title": "Venezia, chiude il Fondaco dei Tedeschi: luci spente nel polo del lusso",
    "title_full": "Venezia, chiude il Fondaco dei Tedeschi: luci spente nel polo del lusso",
    "published": "2025-05-01T03:25:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/04/30/8808990_30212509_fondaco_dei_tedeschi.jpg",
    "performance_score": 0,
    "domain_rank": 22428,
    "domain_rank_updated": "2025-04-22T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7b9521a66a7284a2f598df6d779dd51debfc1d47",
  "url": "https://www.ilgazzettino.it:443/nordest/venezia/fondaco_dei_tedeschi_chiude_ultimo_giorno-8808990.html",
  "ord_in_thread": 0,
  "author": "@Lucia993_",
  "published": "2025-05-01T03:25:00.000+03:00",
  "title": "Venezia, chiude il Fondaco dei Tedeschi: luci spente nel polo del lusso",
  "text": "VENEZIA - Luci spente. Da oggi il Fondaco dei Tedeschi, polo del lusso a Venezia gestito da Dfs del gruppo Lvmh (Louis Vuitton), è chiuso. Niente più vociare tra i quattro piani del palazzo che fu “fontego”, cuore del commercio, poi diventato sede delle Poste centrali in campo San Bartolomeo, a Rialto. Ieri si è definitivamente conclusa l'attività commerciale. Una chiusura del tutto inaspettata che ha spiazzato amministrazione, cittadini e dipendenti. Soprattutto per quest’ultimi ieri si è aperta una nuova parentesi: quella della disoccupazione. Ora ci sarà un mese di tempo per disallestire lo spazio, un mese per lasciare soltanto lo scheletro di uno dei più prestigiosi palazzi veneziani. Quando riaprirà e chi sarà il successore, è ancora da definire: certo è che il passaggio delle redini dovrà garantire una continuità con gli ultimi nove anni.\nL'inizio\nTutto è iniziato il primo ottobre del 2016, quando gli addetti alla sicurezza hanno aperto per la prima volta ai clienti le lucenti porte in vetro del Fondaco dei Tedeschi. Una sfida che partiva anche dall'idea che i visitatori sarebbero arrivati per osservare da vicino il lavoro di restauro fatto dall'archistar Rem Koolhaas con lo studio Oma e per godere della vista privilegiata sulla città dalla terrazza panoramica all'ultimo piano. Dopotutto era un bel cambiamento per quella struttura che un tempo ospitava le Poste e che, poi, con un restauro costato 35 milioni alla holding immobiliare del gruppo Benetton, è diventato uno degli “shopping mall” più ambiti di Venezia: fruito, desiderato e sognato, a seconda della disponibilità economica del visitatore. Ma il Fondaco ha guardato oltre, cercando di affermarsi anche come punto di riferimento sociale organizzando eventi, mostre e iniziative di varia natura.\nDa quel primo giorno a ieri, sono circa 18mila i visitatori che hanno varcato le porte del magazzino per vivere l’esperienza “fondaco”: camminare tra i più prestigiosi marchi di lusso, farsi abbagliare dai gioielli, coccolarsi con profumi e gusti di alta qualità, e per concludere, salire sulla terrazza mozzafiato per ricordarsi che la magia è proprio quella di trovarsi a Venezia. Sono state 1.500 le persone che ieri, per l’ultima volta, hanno prenotato la visita in terrazza. In 9 anni sono 216 gli eventi organizzati che hanno attirato 7.500 persone, 14 le mostre, 138 le visite guidate. Numeri che ribadiscono il fatto che il Fondaco dei Tedeschi, per molti, non era un semplice polo dello shopping. Era cultura, architettura e storia. La parentesi veneziana di Dfs al Fondaco ha iniziato a subire i primi colpi a causa del Covid, poi è interferita la geopolitica: fatti che hanno cambiato il pubblico, ma soprattutto il bilancio annuale del fondaco. Con la chiusura sono stati licenziati i primi 20 dipendenti. Per il 50% dei restanti 207 lavoratori, dichiarati in esubero, è iniziato l’iter di ricollocamento e il percorso di formazione (reskilling e upskilling) in coordinamento con il Centro di lavoro della Regione per agevolare la ricerca di un nuovo posto di lavoro in conformità alle esperienze lavorative maturate. Nel frattempo, lavoreranno un altro mese per le operazioni di disallestimento. Mobilio che, fa sapere il gruppo, verrà donato a scuole e teatri nel veneziano, tra cui il Teatro Goldoni. Alcuni verranno ricollocati in altri negozi e altri ancora messi all’asta per poi devolvere il ricavato ad associazioni come Avapo, Make a Wish e Agmen. Poi sul Fondaco dei Tedeschi marcato Dfs calerà il buio in attesa di un nuovo inizio.\nLe visite\n«Sono venuta per dire addio – racconta una signora all’uscita del negozio - Sono francese, ma vivo qua da 50 anni e ho frequentato spesso questo posto per partecipare agli eventi letterari. Provo molto dispiacere, tanto per i lavoratori». «Abbiamo visto l’apertura del “Fontego” e ora ne seguiamo anche la chiusura», sospira una coppia del trevigiano. Turisti, italiani e veneziani uniti da una speranza: quella di poter un giorno tornare al Fondaco, attraversarne di nuovo le porte e riscoprirne la bellezza.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Economy, Business and Finance",
    "Lifestyle and Leisure"
  ],
  "topics": [
    "Economy, Business and Finance->business and market analysis",
    "Economy, Business and Finance->business restructuring",
    "Economy, Business and Finance->consumer goods",
    "Lifestyle and Leisure->travel and tourism",
    "Lifestyle and Leisure->leisure"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [
      {
        "name": "Venezia",
        "sentiment": "none"
      },
      {
        "name": "San Bartolomeo",
        "sentiment": "none"
      },
      {
        "name": "Rialto",
        "sentiment": "none"
      }
    ],
    "organizations": [
      {
        "name": "Fondaco dei Tedeschi",
        "sentiment": "negative",
        "tickers": []
      },
      {
        "name": "Poste centrali",
        "sentiment": "none",
        "tickers": []
      },
      {
        "name": "Louis Vuitton",
        "sentiment": "none",
        "tickers": []
      },
      {
        "name": "Lvmh",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-05-01T03:32:03.939+03:00",
  "updated": "2025-05-01T00:34:33.000+00:00"
}