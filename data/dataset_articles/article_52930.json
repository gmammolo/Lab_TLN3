{
  "thread": {
    "uuid": "0515a0c27cb69814146acfd521ff697e8d37a4fe",
    "url": "https://www.corriereadriatico.it:443/ascoli_piceno/san_benedetto_spiaggia_bagnini_bassa_stagione_sulla_spiaggia_fino_al_6_giugno_servizio_ridotto_ultime_notizie-8808824.html",
    "site_full": "www.corriereadriatico.it",
    "site": "corriereadriatico.it",
    "site_section": "http://www.corriereadriatico.it",
    "site_categories": [
      "top_news_it",
      "top_news"
    ],
    "section_title": "Corriere Adriatico ",
    "site_title": "Corriere Adriatico",
    "title": "San Benedetto, bassa stagione anche sulla spiaggia: fino al 6 giugno il servizio è ridotto",
    "title_full": "San Benedetto, bassa stagione anche sulla spiaggia: fino al 6 giugno il servizio è ridotto",
    "published": "2025-05-01T03:25:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/04/30/8808824_OBJ59429077_19340.jpg",
    "performance_score": 0,
    "domain_rank": 79326,
    "domain_rank_updated": "2025-04-22T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0515a0c27cb69814146acfd521ff697e8d37a4fe",
  "url": "https://www.corriereadriatico.it:443/ascoli_piceno/san_benedetto_spiaggia_bagnini_bassa_stagione_sulla_spiaggia_fino_al_6_giugno_servizio_ridotto_ultime_notizie-8808824.html",
  "ord_in_thread": 0,
  "author": "Marco Braccetti",
  "published": "2025-05-01T03:25:00.000+03:00",
  "title": "San Benedetto, bassa stagione anche sulla spiaggia: fino al 6 giugno il servizio è ridotto",
  "text": "SAN BENEDETTO - Un periodo di “bassa stagione”, compreso tra il 17 maggio ed il 6 giugno, nel quale i baywatch in spiaggia potranno essere dispiegati in maniera ridotta. Ecco una delle novità emerse dal confronto tra rappresentanti dei concessionari di spiaggia e vertici della Capitaneria di porto sambenedettese, svoltosi ieri mattina presso il comando dell’Autorità marittima. Nel periodo in questione, durante le giornate feriali, basterà un bagnino ogni 300 metri; mentre nei weekend, ne servirà uno ogni 150 metri, come nel clou dell’estate. L’orario di servizio sarà sempre compreso tra le 10 e le 18.\nIl format\nIl format a ranghi ridotti verrà seguito anche per l’ultima parte della stagione balneare 2025, il cui termine è fissato per domenica 21 settembre. I concessionari di spiaggia si preparano per un inizio di stagione diverso dal solito e partono gli appelli all’attenzione: «Per le strutture che non intendono partire con il salvamento a mare già il 17 maggio, non basterà segnalare agli ospiti l’assenza del servizio» puntualizza Sandro Assenti: dirigente di Confesercenti, patron dello stabilimento Bagni Andrea. «La spiaggia degli chalet dove dovessero mancare i bagnini andrà considerata a tutti gli effetti chiusa, con tutte le indicazioni del caso - prosegue l’imprenditore turistico, presente al summit di ieri -. Questo, ovviamente, non ha nulla a che vedere con la ristorazione ed i servizi-bar, che potranno continuare normalmente. Auspico che tutti i colleghi seguano queste indicazioni, per evitare di incappare in sanzioni, anche perché dalla Capitaneria ci hanno avvisato che verranno effettuati controlli». Ora la palla passa alla cooperativa che cura il servizio di salvamento. Al team del presidente Buttafoco il non facile compito di reperire il personale per un lavoro anticipato. Di solito, infatti, il servizio di salvamento scattava solo a inizio giugno. La prossima settimana è in programma una nuova riunione, stavolta in Comune, per fare il punto della situazione. Intanto, il sindaco Antonio Spazzafumo ha firmato un’ordinanza che delimita le aree di balneazione lungo la costa sambenedettese.\nL’ordinanza\nI punti off-limits sono quattro. Partendo da nord: lo specchio d’acqua della cosiddetta Spiaggia dei Funai, dal confine con Grottammare alla vasca di colmata. Su questo tratto, dovrebbe far eccezione la piccola porzione dedicata alla Doggy Beach. Abbiamo poi il divieto di balneazione per l’intero bacino portuale. Niente bagni anche tutt’intorno al Pennello sull’Albula, per un raggio di 30 metri. Su questa infrastruttura grava anche un divieto d’accesso che, sicuramente, darà filo da torcere agli addetti alla vigilanza, considerato che - durante i mesi caldi - molte persone ci vanno a prendere il sole o a tuffarsi. Lì - come avvenne la scorsa estate, dopo il ripetersi di continui incidenti - dovranno essere posizionate delle barriere di gavitelli in acqua. Ultima area interdetta alla balneazione: i 170 metri di mare a Nord della foce del Tronto.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Lifestyle and Leisure",
    "Economy, Business and Finance"
  ],
  "topics": [
    "Lifestyle and Leisure->travel and tourism",
    "Lifestyle and Leisure->holiday",
    "Lifestyle and Leisure->leisure venue",
    "Economy, Business and Finance->products and services",
    "Economy, Business and Finance->tourism and leisure industry"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-05-01T03:34:40.509+03:00",
  "updated": "2025-05-01T00:39:43.000+00:00"
}