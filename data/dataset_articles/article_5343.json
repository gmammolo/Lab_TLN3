{
  "thread": {
    "uuid": "9daa3728e653a8d8f84ca8cf27d9b7f2ce590dc8",
    "url": "https://warminsko-mazurska.policja.gov.pl/ol/aktualnosci/147416,Reakcja-policjanta-po-sluzbie-uratowala-kobiete-przed-wychlodzeniem.html",
    "site_full": "warminsko-mazurska.policja.gov.pl",
    "site": "policja.gov.pl",
    "site_section": "https://policja.pl/dokumenty/rss/32-rss-1.rss",
    "site_categories": [
      "media",
      "law_government_and_politics",
      "us_government_resources",
      "human interest",
      "social issue",
      "crime, law and justice"
    ],
    "section_title": "Policja Warmińsko-Mazurska - Aktualności",
    "site_title": null,
    "title": "Reakcja policjanta po służbie uratowała kobietę przed wychłodzeniem",
    "title_full": "Reakcja policjanta po służbie uratowała kobietę przed wychłodzeniem",
    "published": "2026-01-29T12:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://warminsko-mazurska.policja.gov.pl/dokumenty/zalaczniki/32/oryginal/32-300678.jpg",
    "performance_score": 0,
    "domain_rank": 50562,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "9daa3728e653a8d8f84ca8cf27d9b7f2ce590dc8",
  "url": "https://warminsko-mazurska.policja.gov.pl/ol/aktualnosci/147416,Reakcja-policjanta-po-sluzbie-uratowala-kobiete-przed-wychlodzeniem.html",
  "ord_in_thread": 0,
  "author": null,
  "published": "2026-01-29T12:00:00.000+02:00",
  "title": "Reakcja policjanta po służbie uratowała kobietę przed wychłodzeniem",
  "text": "Reakcja policjanta po służbie uratowała kobietę przed wychłodzeniem\nDzięki empatii i natychmiastowej reakcji ostródzkiego policjanta, który w czasie wolnym od służby nie pozostał obojętny na los drugiego człowieka, być może udało się zapobiec tragedii. Kobieta znaleziona przy drodze w trudnych warunkach atmosferycznych wymagała natychmiastowej pomocy.\nW środę (28.01.2026) około godziny 11:00, sierż. Michał Suski, funkcjonariusz Komendy Powiatowej Policji w Ostródzie, jadąc prywatnie swoim pojazdem – na wysokości Iławy, zauważył przy drodze kobietę leżącą w śniegu. Sytuacja była skrajnie niebezpieczna – kobieta znajdowała się bezpośrednio przy jezdni, a panujące warunki atmosferyczne, niska temperatura oraz zalegający śnieg potęgowały ryzyko potrącenia lub wychłodzenia organizmu.\nPolicjant natychmiast zatrzymał pojazd, chcąc udzielić pomocy i ustalić, co się stało. Kobieta była zdezorientowana i nie potrafiła logicznie wyjaśnić, dlaczego znajduje się w tym miejscu ani w jakich okolicznościach tam trafiła. Widząc jej stan, policjant wyznaczył osobę do wezwania patrolu Policji, a sam pozostał z kobietą, udzielając jej niezbędnej pomocy. Celem zapobiegnięcia dalszego wychłodzenia, policjant zapewnił kobiecie schronienie i ogrzanie w swoim pojeździe, gdzie przebywała do czasu przyjazdu odpowiednich służb.\nJak się okazało, była to mieszkanka Lubawy, która nad ranem opuściła swoje miejsce zamieszkania, nie informując o tym nikogo z bliskich oraz nie zabierając ze sobą telefonu. Zaniepokojona rodzina, nie mając z nią kontaktu w tym samym czasie skontaktowała się z iławską policją informując o zdarzeniu.\nTa sytuacja po raz kolejny pokazuje, jak ważne jest, aby nie być obojętnym na los innych – szczególnie w okresie zimowym, gdy trudne warunki pogodowe mogą w krótkim czasie doprowadzić do zagrożenia życia. Postawa sierż. Michała Suskiego jest przykładem, że policjantem jest się nie tylko na służbie, ale również poza nią – reagując zawsze, gdy zagrożone jest zdrowie lub życie drugiego człowieka oraz byciem gotowym do niesienia pomocy zawsze, gdy wymaga tego sytuacja.\n(pś/aj)",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Human Interest",
    "Crime, Law and Justice"
  ],
  "topics": [
    "Human Interest->human mishap",
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T14:36:14.565+02:00",
  "updated": "2026-01-29T14:40:49.000+02:00"
}