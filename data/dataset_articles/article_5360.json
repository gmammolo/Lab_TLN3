{
  "thread": {
    "uuid": "6d0eb89d9ae5502d3e7e8dd2d07ecde86f32bf3a",
    "url": "https://www.lastampa.it/politica/2026/01/29/news/via_libera_della_camera_al_ddl_sulle_lobby_pagano-15487038/",
    "site_full": "www.lastampa.it",
    "site": "lastampa.it",
    "site_section": "https://www.lastampa.it/",
    "site_categories": [
      "web_design_html",
      "tech",
      "top_news_it",
      "top_news",
      "arts, culture and entertainment",
      "human interest",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "\n   La Stampa - Ultime notizie di cronaca e news dall'Italia e dal mondo\n  ",
    "site_title": "La Stampa - Ultime notizie di cronaca e news dall'Italia e dal mondo",
    "title": "Via libera della Camera al Ddl sulle lobby. Pagano: \"Più trasparenza. Può essere una svolta\" - La Stampa",
    "title_full": "Via libera della Camera al Ddl sulle lobby. Pagano: \"Più trasparenza. Può essere una svolta\" - La Stampa",
    "published": "2026-01-29T14:33:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/lastampa/2026/01/29/133327848-4c4fc4a3-70d6-49c6-8064-6f4eb60db3c0.jpg",
    "performance_score": 2,
    "domain_rank": 4473,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 22,
        "comments": 12,
        "shares": 8
      },
      "vk": {
        "shares": 0
      }
    }
  },
  "uuid": "6d0eb89d9ae5502d3e7e8dd2d07ecde86f32bf3a",
  "url": "https://www.lastampa.it/politica/2026/01/29/news/via_libera_della_camera_al_ddl_sulle_lobby_pagano-15487038/",
  "ord_in_thread": 0,
  "author": "Federico Capurso",
  "published": "2026-01-29T14:33:00.000+02:00",
  "title": "Via libera della Camera al Ddl sulle lobby. Pagano: \"Più trasparenza. Può essere una svolta\" - La Stampa",
  "text": "Sono decenni, ormai, che si discute in Parlamento della necessità di una legge per regolare le attività delle lobby. Più di cento disegni di legge presentati e nessuno di questi ha mai visto la luce. «È una bella soddisfazione. Può essere una svolta» dice quindi il presidente della commissione Affari costituzionali alla Camera, Nazario Pagano , uscendo dall’Aula dove è stato appena approvato il provvedimento sulle lobby . «Neanche un contrario», rimarca Pagano, ma «dispiace che le opposizioni si siano astenute, poteva essere anche la loro legge». Così, con 122 voti a favore, il testo del provvedimento passa ora al Senato per l’approvazione definitiva.\nCosa cambia per i lobbisti?\n«La loro professione non sarà più in un cono d’ombra e non ci saranno zone grigie in cui operano. Potranno esercitare se si iscriveranno a un registro, che sarà affidato al Cnel. E solo allora saranno legittimati a discutere con il decisore pubblico in modo trasparente, ma anche ordinato».\nDove sarà la trasparenza?\n«Ad esempio, dovranno pubblicare ogni 3 mesi il loro calendario degli incontri ottenuti, specificando il luogo in cui si sono svolti, l’argomento trattato e se c’erano altre persone presenti. E al Cnel verrà istituito un comitato di sorveglianza interno sul registro».\nSono previste sanzioni per chi trasgredisce?\n«Sì, ma saranno molto modeste perché abbiamo voluto creare uno strumento liberale, non opprimente, che non crei troppi problemi a chi opera in questo settore».\nCi saranno delle barriere all’ingresso di questa professione?\n«Ci sono ovviamente alcuni elementi a garanzia della categoria. Nel registro non si potrà iscrivere chi è stato condannato in via definitiva con pene oltre i 2 anni per reati contro la Pubblica amministrazione. E c’è la previsione di un periodo di “raffreddamento” per i parlamentari che vogliono diventare lobbisti».\nCosa si intende per raffreddamento?\n«Un periodo di pausa di un anno tra il momento in cui si esce dal Parlamento, dove si fanno gli interessi della comunità, e l’ingresso nel mondo dei portatori di un interesse specifico. I Cinque stelle lo volevano molto più lungo di 1 anno, ma non mi sembrava giusto».\nPerché?\n«Perché un politico non può essere considerato un rinnegato. Anzi, ha acquisito competenze utili in Parlamento e quando smette, dopo un periodo di raffreddamento ragionevole, deve potersi iscrivere per fare questa professione».\nIl Forum del Terzo settore chiede di modificarla, perché loro che svolgono attività di lobby in favore della comunità vengono equiparati a chi lavora per un’azienda o un gruppo di aziende .\n«Ognuno è concentrato su sé stesso. Ma io volevo dare una soluzione al problema globale, altrimenti la legge non saremmo riusciti a farla. Io sono convinto che si sia fatto un lavoro egregio, anche per il metodo usato, che oggettivamente ha funzionato».\nQuale metodo?\n«Abbiamo deciso di fare un’indagine conoscitiva iniziale, in modo da togliere ai partiti la possibilità di intestarsi questa legge. Così siamo riusciti a dare un’indicazione il più neutra possibile, abbiamo accolto molti emendamenti delle opposizioni e nessuno ha potuto mettersi una spilletta sul petto. Ma non è ancora finita: ora dovrò adoperarmi affinché venga approvata in tempo anche in Senato».\nInsomma, a Palazzo Madama farà quasi il lobbista.\n«Quasi (ride, ndr)».\nQuesto è un articolo a pagamento, ma oggi te lo regaliamo.\nBuona lettura! LEGGI Chiudi Leggi i commenti I commenti dei lettori\nVideo © Riproduzione riservata La guida allo shopping del Gruppo Gedi i Consigli.it sceglie e raccomanda in maniera indipendente prodotti e servizi che si possono acquistare online o tramite la consulenza di esperti. Ogni volta che viene fatto un acquisto attraverso uno dei link presenti nel testo, Consigli.it riceve una commissione senza alcuna variazione del prezzo finale.",
  "summary": "Può essere una svolta» dice quindi il presidente della commissione Affari costituzionali alla Camera, Nazario Pagano , uscendo dall’Aula dove è stato appena approvato il provvedimento sulle lobby . «Ad esempio, dovranno pubblicare ogni 3 mesi il loro calendario degli incontri ottenuti, specificando il luogo in cui si sono svolti, l’argomento trattato e se c’erano altre persone presenti. Anzi, ha acquisito competenze utili in Parlamento e quando smette, dopo un periodo di raffreddamento ragionevole, deve potersi iscrivere per fare questa professione».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Politics",
    "Crime, Law and Justice"
  ],
  "topics": [
    "Politics->government policy",
    "Politics->lobbying",
    "Crime, Law and Justice->law"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "http://www.repstatic.it/cless/common/box/taboola/2020-v1/include/taboola-bottom.html",
    "http://webfragments.repubblica.it/webfragments/widgetservice/widget?category=/lastampa_r21&name=common&template=lastampa_r21/widget-box-correlati_rcm.html&categories=/lastampa/politica&contextCategory=/lastampa/politica&excludekpm3ids=gnn:lastampa:15487038&label=Leggi%20anche&rows=3&ref=ST-LA&firstImage--",
    "http://www.repstatic.it/cless/common/adv/include/async/x37.html",
    "https://www.repstatic.it/cless/common/widget/newsletter/2018-v1/include/gedi-newsletter-1.html",
    "http://www.repstatic.it/cless/common/adv/include/async/tabr.html",
    "http://www.lastampastatic.it/cless/lastampa/2021-v1/include/detail/paywall.html",
    "https://www.repstatic.it/cless/common/widget/dynamic-paywall/2023-v1/css/style.css",
    "https://www.repstatic.it/cless/common/widget/sponsor/2020-v1/css/style.css",
    "http://www.repstatic.it/cless/common/box/outbrain/2022-v1/include/short.html",
    "http://www.repstatic.it/cless/common/box/outbrain/2022-v1/include/long.html",
    "http://www.repstatic.it/cless/common/adv/include/async/x39.html",
    "http://www.lastampastatic.it/cless/lastampa/2021-v1/include/detail/under-content.html--",
    "https://www.repstatic.it/cless/common/widget/newsletter/2018-v1/include/gedi-newsletter-cx.html",
    "https://consigli.b-cdn.net/cdn/images/consigli.svg?height=110",
    "http://www.lastampastatic.it/cless/lastampa/2021-v1/include/detail/floating-sharebar-bottom.html",
    "https://www.consigli.it",
    "http://www.repstatic.it/cless/common/adv/include/async/x36.html",
    "http://www.repstatic.it/cless/common/box/taboola/2020-v1/include/taboola-below-article-thumbnails-mobile.html",
    "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:15487038&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://www.lastampa.it/politica--",
    "http://www.repstatic.it/cless/common/adv/include/async/x40.html",
    "http://www.repstatic.it/cless/common/adv/include/async/x38.html",
    "http://www.repstatic.it/cless/common/adv/include/async/middle3.html",
    "http://www.repstatic.it/cless/common/adv/include/async/middle2.html",
    "https://repstatic.it/cless/common/widget/newsletter/2018-v1/include/gedi-newsletter-1.html",
    "https://repstatic.it/cless/common/widget/newsletter/2018-v1/include/gedi-newsletter-cx.html",
    "http://repstatic.it/cless/common/box/taboola/2020-v1/include/taboola-below-article-thumbnails-mobile.html",
    "http://repstatic.it/cless/common/adv/include/async/tabr.html",
    "http://repstatic.it/cless/common/box/outbrain/2022-v1/include/long.html",
    "http://repstatic.it/cless/common/adv/include/async/middle2.html",
    "https://www.consigli.b-cdn.net/cdn/images/consigli.svg?height=110",
    "http://repstatic.it/cless/common/box/outbrain/2022-v1/include/short.html",
    "http://repstatic.it/cless/common/adv/include/async/x38.html",
    "http://repstatic.it/cless/common/adv/include/async/middle3.html",
    "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:15487038&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://lastampa.it/politica--",
    "https://repstatic.it/cless/common/widget/dynamic-paywall/2023-v1/css/style.css",
    "http://repstatic.it/cless/common/adv/include/async/x39.html",
    "http://repstatic.it/cless/common/adv/include/async/x37.html",
    "http://lastampastatic.it/cless/lastampa/2021-v1/include/detail/under-content.html--",
    "http://repstatic.it/cless/common/adv/include/async/x40.html",
    "http://www.webfragments.repubblica.it/webfragments/widgetservice/widget?category=/lastampa_r21&name=common&template=lastampa_r21/widget-box-correlati_rcm.html&categories=/lastampa/politica&contextCategory=/lastampa/politica&excludekpm3ids=gnn:lastampa:15487038&label=Leggi%20anche&rows=3&ref=ST-LA&firstImage--",
    "http://repstatic.it/cless/common/adv/include/async/x36.html",
    "https://repstatic.it/cless/common/widget/sponsor/2020-v1/css/style.css",
    "http://lastampastatic.it/cless/lastampa/2021-v1/include/detail/paywall.html",
    "https://consigli.it",
    "https://consigli.b-cdn.net/cdn/images/consigli.svg",
    "http://lastampastatic.it/cless/lastampa/2021-v1/include/detail/floating-sharebar-bottom.html",
    "http://webfragments.repubblica.it/webfragments/widgetservice/widget",
    "http://repstatic.it/cless/common/box/taboola/2020-v1/include/taboola-bottom.html"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [
      "trusted_news"
    ],
    "top_news": [
      "top_news_it",
      "top_news"
    ],
    "bias": "center",
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T14:49:42.120+02:00",
  "updated": "2026-01-30T15:10:36.000+02:00"
}