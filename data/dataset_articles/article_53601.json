{
  "thread": {
    "uuid": "c4c081ce8e15169de7a1d1504bfac9d34f1088f5",
    "url": "https://www.ilrestodelcarlino.it/fano/cronaca/fontana-spunta-antico-basamento-lavori-cb1d4f60",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/fano/cronaca",
    "site_categories": [
      "media",
      "top_news_it",
      "top_news"
    ],
    "section_title": "Notizie di cronaca di Emilia Romagna di oggi - Il Resto del Carlino Emilia Romagna",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Fontana, spunta antico basamento. Lavori fermi",
    "title_full": "Fontana, spunta antico basamento. Lavori fermi",
    "published": "2025-05-01T08:01:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/OTk5OWEzNTEtNDg2YS00/0/fontana-spunta-antico-basamento-lavori-fermi.jpeg?f=16:9&amp;w=1200&amp;h=630",
    "performance_score": 0,
    "domain_rank": 17254,
    "domain_rank_updated": "2025-04-22T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c4c081ce8e15169de7a1d1504bfac9d34f1088f5",
  "url": "https://www.ilrestodelcarlino.it/fano/cronaca/fontana-spunta-antico-basamento-lavori-cb1d4f60",
  "ord_in_thread": 0,
  "author": "Il Resto del Carlino",
  "published": "2025-05-01T08:01:00.000+03:00",
  "title": "Fontana, spunta antico basamento. Lavori fermi",
  "text": "Sarebbe dovuto terminare il 29 marzo scorso, ma il cantiere per il restauro della Fontana della Fortuna di Fano è ancora lì, fermo nel cuore della città, a due passi dalla stagione estiva. Il motivo? Un ritrovamento inatteso, ma di grande valore storico e architettonico: sotto il basolato moderno, è emerso un antico basamento in mattoni cotti posati \"per coltello\", ovvero in verticale. Una tecnica antica, in uso nei secoli passati, che ha aperto nuove prospettive sul progetto iniziale, costringendo a una pausa per attendere il parere della Soprintendenza e, con ogni probabilità, procedere con una variante. Il cantiere, avviato lo scorso 1° ottobre, era stato programmato per una durata di 180 giorni, con una conclusione fissata appunto a fine marzo.\nL’intervento, affidato a una ditta specializzata che l’amministrazione comunale giudica \"seria, scrupolosa e molto rispettosa del valore storico del manufatto\", ha un importo complessivo di 139.000 euro IVA esclusa, pari a 169.580 euro IVA inclusa. Finora, nessuna spesa extra è stata sostenuta e il quadro economico complessivo è stato rispettato. Tuttavia, se verrà approvata la variante, sarà inevitabile prevedere un piccolo slittamento dei tempi.\n\"Il progetto prevedeva inizialmente il restauro della fontana e la ripavimentazione con sampietrini, come era stato fatto in passato - spiega l’assessore ai Lavori Pubblici Gianluca Ilari -. Poi, grazie agli scavi, è emerso un basamento originario in mattoni cotti messi per coltello, tecnica utilizzata anche in altre fontane coeve come quella di Senigallia. Ci siamo confrontati con la Soprintendenza e ora attendiamo il via libera per una variante che consenta di valorizzare questo importante ritrovamento\". L’obiettivo, quindi, è recuperare quella pavimentazione storica, sostituendo i sampietrini di inizio Novecento con i mattoni originari, possibilmente autentici e di recupero. La scelta non è soltanto estetica: restituire al monumento la sua base storica significa arricchire il valore culturale e architettonico dell’intervento, che già di per sé includeva un ampio lavoro di restauro su materiali diversi come pietra d’Istria, arenaria, bronzo e Rosso Verona. L’attuale configurazione della Fontana della Fortuna risale a un grande intervento datato 1695, affidato a maestranze veneziane tra cui Ludovico Torresina che trasformò – o forse sostituì – la precedente fontana rinascimentale ottagonale con l’attuale versione barocca. Nei secoli, la fontana ha subito numerosi restauri: documentati, quelli del 1818 e del 1827, mentre l’ultimo risaliva al 2003. Questo nuovo restauro prevede anche la rimessa in funzione dell’impianto idraulico, inclusa la fontanella sommitale, e il rifacimento dell’illuminazione interna, ormai obsoleta. Anche questi dettagli saranno inseriti nella variante, insieme alla nuova pavimentazione, che dovrebbe estendersi su circa 70-80 metri quadri. I tempi? Dipenderanno dalla disponibilità dei materiali che dovranno essere selezionati con attenzione da ditte specializzate, tra materiali di recupero compatibili con le cromie e le tecniche costruttive del territorio. \"È chiaro – conclude Ilari – che tutto sarà subordinato alla reperibilità di questi materiali. Ma una volta avuti, in un mese scarso si possono completare i lavori\".\nNel frattempo, la città aspetta. Il monumento simbolo resta avvolto dalle transenne, ma anche da nuove speranze.\nTiziana Petrelli",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Arts, Culture and Entertainment",
    "Lifestyle and Leisure"
  ],
  "topics": [
    "Arts, Culture and Entertainment->monument and heritage site",
    "Arts, Culture and Entertainment->cultural development",
    "Lifestyle and Leisure->leisure venue",
    "Lifestyle and Leisure->travel and tourism"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "entities": {
    "persons": [],
    "locations": [
      {
        "name": "Fano",
        "sentiment": "none"
      }
    ],
    "organizations": [
      {
        "name": "For",
        "sentiment": "negative",
        "tickers": []
      },
      {
        "name": "Soprintendenza",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-05-01T08:24:11.067+03:00",
  "updated": "2025-05-01T05:34:38.000+00:00"
}