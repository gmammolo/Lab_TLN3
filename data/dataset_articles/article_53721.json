{
  "thread": {
    "uuid": "c4dad79cda42dc7ee649dd6c237d1e5ad7c1afc2",
    "url": "https://www.tio.ch/svizzera/attualita/1870578/e-ufficiale-se-fai-troppi-resi-zalando-ti-blocca",
    "site_full": "www.tio.ch",
    "site": "tio.ch",
    "site_section": "https://www.tio.ch",
    "site_categories": [
      "media",
      "top_news_ch",
      "top_news"
    ],
    "section_title": "Il portale del Ticino - Ticinonline",
    "site_title": "Il portale del Ticino - Ticinonline",
    "title": "È ufficiale: se fai troppi resi Zalando ti blocca - Ticinonline",
    "title_full": "È ufficiale: se fai troppi resi Zalando ti blocca - Ticinonline",
    "published": "2025-09-25T07:30:00.000+03:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "https://media.tio.ch/files/domains/tio.ch/images/4c99/f_-e-ufficiale-se-fai-troppi-resi-zalando-ti-blocca-1l0e6.jpg",
    "performance_score": 3,
    "domain_rank": 47296,
    "domain_rank_updated": "2025-09-22T00:00:00.000+03:00",
    "licensing_agency": [],
    "social": {
      "facebook": {
        "likes": 36,
        "comments": 33,
        "shares": 1
      },
      "vk": {
        "shares": 0
      }
    }
  },
  "uuid": "c4dad79cda42dc7ee649dd6c237d1e5ad7c1afc2",
  "url": "https://www.tio.ch/svizzera/attualita/1870578/e-ufficiale-se-fai-troppi-resi-zalando-ti-blocca",
  "ord_in_thread": 0,
  "author": "20 Minuten",
  "published": "2025-09-25T07:30:00.000+03:00",
  "title": "È ufficiale: se fai troppi resi Zalando ti blocca - Ticinonline",
  "text": "È ufficiale: se fai troppi resi Zalando ti blocca\nL'azienda ha comunicato le sue nuove politiche in fatto di restituzione degli articoli: chi esagera viene prima avvisato, poi \"bannato\" dagli acquisti per un anno\nSONDAGGIO\nZURIGO - Il famoso e-commerce di moda Zalando, sta prendendo sul serio la questione dei resi eccessivi (e della troppa merce che finisce sostanzialmente negli inceneritori). Da qui una decisione, ora ufficiale, che potrebbe cambiare il modo di fare acquisti per diversi suoi clienti: chiunque restituisca troppi articoli verrà bloccato.\n«Fin dalla nostra fondazione, nel 2008, la semplicità e la praticità dei resi sono parte integrante della nostra promessa di qualità», scrive l'azienda. «La maggior parte dei nostri clienti utilizza questo servizio in modo responsabile, ma purtroppo ci sono delle eccezioni». I termini e le condizioni generali sono stati pertanto modificati alcuni mesi fa.\nGià migliaia di clienti sono finiti nella lista nera e tra loro ci sono anche parecchi svizzeri come ha confermato l'azienda. La Svizzera risulta tra l'altro uno dei paesi che eccelle in fatto di restituzioni.\nEcco cosa devi considerare ora - I clienti che «restituiscono una quantità eccessiva di articoli» riceveranno inizialmente un'e-mail di avviso. Zalando non fornisce ulteriori dettagli sul modo in cui si viene identificati come \"frequent returner\".\nChiunque continui a mantenere lo stesso ritmo di resi verrà successivamente bloccato dall'utilizzo di alcune funzioni dell'account. «Nei casi più gravi, in cui si verificano sistematicamente resi eccessivi, sospenderemo l'account per dodici mesi», si legge. Dopodiché non sarà più possibile effettuare ordini, ma l'account rimarrà attivo.\nUlteriori misure - Il motivo più comune per cui si restituisce un articolo è la taglia sbagliata. Per evitare questo problema, Zalando offre diversi strumenti per aiutarti a scegliere la taglia giusta. Ad esempio, le informazioni sulla vestibilità di un articolo. Zalando sta lavorando anche a un camerino virtuale in cui è possibile creare un avatar 3D di sé stessi. Informazioni sulla vestibilità degli abiti o sulle misure del corpo possono anche essere salvate nel profilo.\n«Questa iniziativa rappresenta un passo importante verso una maggiore responsabilità, equità e sostenibilità nel commercio al dettaglio di moda online, e stiamo valutando come poterla espandere ulteriormente in futuro», scrive Zalando.\nPercentuali di reso sproporzionatamente elevate colpiscono l'intero settore della moda online. «Influiscono sulla disponibilità dei prodotti per altri clienti, ostacolano i processi presso di noi e i nostri partner e sono associati a impatti ambientali evitabili».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Economy, Business and Finance",
    "Social Issue",
    "Lifestyle and Leisure"
  ],
  "topics": [
    "Economy, Business and Finance->consumer goods",
    "Economy, Business and Finance->business strategy and marketing",
    "Economy, Business and Finance->products and services",
    "Social Issue->demographics",
    "Social Issue->social condition",
    "Lifestyle and Leisure->house and home",
    "Lifestyle and Leisure->trend",
    "Lifestyle and Leisure->lifestyle"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": "Svizzera",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ch",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-25T07:43:19.881+03:00",
  "updated": "2025-09-26T08:08:42.000+03:00"
}