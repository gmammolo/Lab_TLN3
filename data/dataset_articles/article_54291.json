{
  "thread": {
    "uuid": "03d707dd4e00f138c300c5574978cff2a42ae184",
    "url": "https://www.vanityfair.it/article/article/zucchero-dopo-separazione-prima-moglie-sono-caduto-depressione-inferno-da-cui-sono-uscito-libro-pasticca-prozac",
    "site_full": "www.vanityfair.it",
    "site": "vanityfair.it",
    "site_section": "https://vanityfair.it/next",
    "site_categories": [
      "media",
      "top_news_it",
      "top_news"
    ],
    "section_title": "Next | Vanity Fair Italia",
    "site_title": "VanityFair.it - Celebrity, attualità, costume, moda, bellezza, food, gossip | Vanity Fair Italia",
    "title": "Zucchero: «Dopo la separazione dalla mia prima moglie sono caduto in depressione. Un inferno da cui sono uscito con un libro e qualche pasticca di Prozac»",
    "title_full": "Zucchero: «Dopo la separazione dalla mia prima moglie sono caduto in depressione. Un inferno da cui sono uscito con un libro e qualche pasticca di Prozac»",
    "published": "2025-09-25T11:43:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://media-assets.vanityfair.it/photos/68d3bd907d5777b3eb9b8941/16:9/w_1280,c_limit/IPA_Agency_IPA51567255.jpg",
    "performance_score": 0,
    "domain_rank": 6412,
    "domain_rank_updated": "2025-09-22T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "03d707dd4e00f138c300c5574978cff2a42ae184",
  "url": "https://www.vanityfair.it/article/article/zucchero-dopo-separazione-prima-moglie-sono-caduto-depressione-inferno-da-cui-sono-uscito-libro-pasticca-prozac",
  "ord_in_thread": 0,
  "author": "Roberta Mercuri",
  "published": "2025-09-25T11:43:00.000+03:00",
  "title": "Zucchero: «Dopo la separazione dalla mia prima moglie sono caduto in depressione. Un inferno da cui sono uscito con un libro e qualche pasticca di Prozac»",
  "text": "Domani, giovedì 25 settembre, Adelmo Fornaciari, in arte Zucchero, compie 70 anni. E li festeggerà suonando all'Arena di Verona. In attesa dell'importante traguardo, il cantante intervistato dal Corriere della Sera ha parlato anche del suo privato. Che alla fine degli anni Ottanta fu segnato dalla dolorosa separazione («non per mia scelta») dalla prima moglie Angela Figliè: «Ero caduto in depressione. Avevo attacchi di panico: in quei momenti hai la sensazione di morire. Piangevo, stavo come un cane, un inferno. Ne sono uscito dopo 5-6 anni leggendo un libro sul mal di vivere consigliato da un professore universitario, con qualche compressa di Prozac e con la ristrutturazione di un vecchio mulino in una vallata di Pontremoli dove vivo da allora».\nZucchero aveva parlato di Angela - da cui ha avuto due figlie, Irene e Alice - sempre al Corriere, anche un paio di anni fa: «Mi ha massacrato. Però a suo modo è stata una fonte di ispirazione. Ora vorrebbe i diritti di autore... È stato un grande amore. Ed è stato un inferno». Lei «era bellissima, ma a colpirmi fu la malinconia dei suoi occhi. Non sono mai riuscito a capirla, neanche adesso. Impenetrabile. Durissima. Mi sono sposato a 23 anni, lei era ancora più giovane. Mi aveva lasciato il giorno prima che partissi per il Forte Village, in Sardegna, dove dovevo suonare per un mese. Le telefonavo e non rispondeva mai. Al ritorno con la 128 scassata di mio padre andai ad aspettarla fuori dal negozio dove lavorava, e le chiesi di sposarmi. Lei rispose di sì. Fino a quando una notte mi disse: “Ti lascio, non ti amo più”. Ma non so se mi abbia mai amato davvero, di sicuro “ti amo” non me l’ha mai detto, e neanche “ti voglio bene”. Mai».\nZucchero ci mise anni a riprendersi: «A volte mi chiedo dove ho trovato la forza e il mio amico Roberto Baggio, che è buddista, dice che certe sofferenze se non le puoi superare non ti arrivano. Sono felice, ho avuto la fortuna di trovare Francesca, ho tre figli...». Francesca, che di cognome fa Mozer, è la seconda moglie di Zucchero. Parlando di lei - da cui nel 1998 ha avuto il terzogenito Adelmo Blue - il cantante tempo fa aveva raccontato: «Stiamo insieme da tanti anni. Parla cinque lingue, le piace seguirmi quando le chiedo di seguirmi e mi lascia libero quando ho bisogno di essere lasciato libero». Fornaciari e Mozer vivono a Pontremoli, nel vecchio mulino che lui ristrutturò dopo la separazione da Angela trasformandolo in una fattoria immersa nella natura, piena di animali, dove si coltiva la terra: «Francesca nella fattoria a Pontremoli ha un po’ regolato anche la mia vita. Qui c’è un buon vivere, mentre prima c’era il mal di vivere».\nOggi, alla vigilia dei 70 anni, Zucchero è felice. Grazie a Francesca ma anche grazie ai suoi tre figli, che nel 2023, in occasione del suo sessantottesimo compleanno, aveva riunito in una rarissima foto social di famiglia. Sorridente, con i capelli scompigliati dal vento e una panoramica vista mare, il cantante aveva postato su Instagram uno scatto in cui compariva col «piccolo» di casa Adelmo e con le due figlie avute dalla prima moglie: Alice, classe 1981, disegnatrice di gioielli e aspirante fotografa, e Irene Natalie, classe 1983, di professione cantautrice: «Grazie a tutti per i vostri auguri affettuosi da Zucchero & the Family Blues», aveva scritto l'artista a corredo dello scatto.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Human Interest",
    "Social Issue",
    "Lifestyle and Leisure"
  ],
  "topics": [
    "Human Interest->celebrity",
    "Social Issue->social services",
    "Social Issue->adults",
    "Social Issue->social problem",
    "Lifestyle and Leisure->mental wellbeing",
    "Lifestyle and Leisure->wellness"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Adelmo Fornaciari",
        "sentiment": "negative"
      },
      {
        "name": "Zucchero",
        "sentiment": "negative"
      },
      {
        "name": "Angela Figliè",
        "sentiment": "none"
      }
    ],
    "locations": [
      {
        "name": "Pontremoli",
        "sentiment": "none"
      }
    ],
    "organizations": [
      {
        "name": "Corriere della Sera",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Alice",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-25T11:52:14.262+03:00",
  "updated": "2025-09-25T11:55:03.000+03:00"
}