{
  "thread": {
    "uuid": "3647e423281727c2436a46133a30e7f6bcd73139",
    "url": "https://www.vanityfair.it/article/valeria-bruni-tedeschi-violenza-subita-bambina-elaborata-condividendola-amica",
    "site_full": "www.vanityfair.it",
    "site": "vanityfair.it",
    "site_section": "https://vanityfair.it/next",
    "site_categories": [
      "media",
      "top_news_it",
      "top_news"
    ],
    "section_title": "Next | Vanity Fair Italia",
    "site_title": "VanityFair.it - Celebrity, attualità, costume, moda, bellezza, food, gossip | Vanity Fair Italia",
    "title": "Valeria Bruni Tedeschi e la violenza subita da bambina: «L'ho elaborata condividendola con un'amica» | Vanity Fair Italia",
    "title_full": "Valeria Bruni Tedeschi e la violenza subita da bambina: «L'ho elaborata condividendola con un'amica» | Vanity Fair Italia",
    "published": "2025-09-25T11:41:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://media-assets.vanityfair.it/photos/68d4112f5fa9023a8d431953/16:9/w_1280,c_limit/IPA_Agency_IPA64024782.jpg",
    "performance_score": 0,
    "domain_rank": 6412,
    "domain_rank_updated": "2025-09-22T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3647e423281727c2436a46133a30e7f6bcd73139",
  "url": "https://www.vanityfair.it/article/valeria-bruni-tedeschi-violenza-subita-bambina-elaborata-condividendola-amica",
  "ord_in_thread": 0,
  "author": "Daria Egidi",
  "published": "2025-09-25T11:41:00.000+03:00",
  "title": "Valeria Bruni Tedeschi e la violenza subita da bambina: «L'ho elaborata condividendola con un'amica» | Vanity Fair Italia",
  "text": "Alla fine, sembra dire Valeria Bruni Tedeschi, anche dalle prove più dure si può risorgere con l’allegria. Per lo meno a lei è capitato così, dopo un abuso subito da bambina, come ha raccontato alla trasmissione Verissimo: «Ho superato quella violenza, l’ho elaborata. Soprattutto perché ho potuto condividere quel ricordo con la mia amica Silvia. È successo a entrambe, con la stessa persona. Quando abbiamo ricordato quel fatto, l’abbiamo condiviso, ci abbiamo riso e questo ci ha salvato». Poi ovviamente non sono bastate le risate di bambina: «Ho potuto fare psicoanalisi. E anche nel lavoro ho potuto raccontarlo. È stato catartico».\nQuelli consegnati a Silvia Toffanin sono ricordi dolceamari: «Ho avuto un’infanzia malinconica e allegra insieme. Angosciata, direi. Perché credo che i bambini siano molto profondi, pensano a Dio, alla morte, anche a quella dei genitori. Io ero abbastanza tormentata, in maniera allegra però: ho sempre amato ridere, soprattutto nelle occasioni in cui era proibito».\nQuella violenza subita, dice, «credo che mi abbia formata, la mia vita si è svolta in un certo modo anche in conseguenza di quell’evento. Ho avuto la fortuna di elaborarlo». Non sono mancati i dolori nella sua famiglia, per esempio la morte del fratello Virginio: «Da tanto tempo era malato di Aids, sono stati anni difficili fino alla morte. Non posso dire come abbiamo reagito a questa cosa, non so nemmeno se lo abbiamo fatto, perché è la nostra vita: io, mia madre e mia sorella siamo fatte anche di questa storia. Penso che nella nostra famiglia ci sia qualcosa di vitale, per questo siamo andate avanti».\nCon la sorella, che una volta si è lamentata di finire nei suoi film da regista, le cose «vanno bene, talvolta andiamo in conflitto, possiamo non avere la stessa idea ma tra noi c’è tenerezza. Poi è quella piccola e mi sembra di doverla proteggere». Per aver messo in scena, come regista, la loro vita, Valeria Bruni Tedeschi è dispiaciuta: «Mi spiace aver fatto del male. Anche mio fratello era rimasto male per lo stesso motivo, e alcuni amici. Lavorando con la propria vita si rischia di ferire delle persone. Si può decidere di non farlo, ma talvolta ciò significa non fare il film. È una specie di dilemma con cui vado avanti, poi mi scuso. Cerco però di essere rispettosa».\nL’attrice e regista ha poi raccontato del percorso non semplice per diventare madre: «È stato più lungo che per altre persone. Invece di durare pochi minuti, è durato uno o due anni perché sono figli adottivi. Poi quando i figli sono lì, si dimentica della fatica delle carte. Quindi l’esperienza diventa uguale a quella di tutti gli altri. Sono felice che siano loro i miei figli e non altri. Essere mamma non è un obbligo, ma credo che la vita con i figli sia più allegra». Le piace che sua madre le dia una mano: «Mi dà consigli, quasi sempre sbagliati, è un po’ molle. Ma è la sua presenza ad essere molto preziosa, la sua umanità».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Human Interest",
    "Lifestyle and Leisure"
  ],
  "topics": [
    "Lifestyle and Leisure->mental wellbeing"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Valeria Bruni Tedeschi",
        "sentiment": "negative"
      },
      {
        "name": "Silvia Toffanin",
        "sentiment": "none"
      },
      {
        "name": "Dio",
        "sentiment": "none"
      }
    ],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-25T11:52:16.927+03:00",
  "updated": "2025-09-26T12:06:41.000+03:00"
}