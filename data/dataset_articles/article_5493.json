{
  "thread": {
    "uuid": "3b9b060681927385fca6bdab098fc68e9ede09ed",
    "url": "https://malopolska.policja.gov.pl/krk/aktualnosci/aktualnosci/67697,DzielnicowyBlizejNas-Policjanci-wyniesli-mezczyzne-z-zadymionego-mieszkania.html",
    "site_full": "malopolska.policja.gov.pl",
    "site": "policja.gov.pl",
    "site_section": "https://policja.gov.pl/dokumenty/rss/386-rss-157.rss",
    "site_categories": [
      "media",
      "law_government_and_politics",
      "us_government_resources",
      "social issue",
      "crime, law and justice",
      "human interest"
    ],
    "section_title": "Policja Małopolska - Aktualności",
    "site_title": null,
    "title": "#DzielnicowyBliżejNas. Policjanci wynieśli mężczyznę z zadymionego mieszkania",
    "title_full": "#DzielnicowyBliżejNas. Policjanci wynieśli mężczyznę z zadymionego mieszkania",
    "published": "2026-01-29T13:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://malopolska.policja.gov.pl/dokumenty/zalaczniki/386/oryginal/386-158963.jpg",
    "performance_score": 0,
    "domain_rank": 50562,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3b9b060681927385fca6bdab098fc68e9ede09ed",
  "url": "https://malopolska.policja.gov.pl/krk/aktualnosci/aktualnosci/67697,DzielnicowyBlizejNas-Policjanci-wyniesli-mezczyzne-z-zadymionego-mieszkania.html",
  "ord_in_thread": 0,
  "author": null,
  "published": "2026-01-29T13:00:00.000+02:00",
  "title": "#DzielnicowyBliżejNas. Policjanci wynieśli mężczyznę z zadymionego mieszkania",
  "text": "#DzielnicowyBliżejNas. Policjanci wynieśli mężczyznę z zadymionego mieszkania\nDzięki zdecydowanej postawie dzielnicowych ze Spytkowic, mężczyzna przebywający w zadymionym domu, został w porę ewakuowany i przekazany pod opiekę medyczną.\nKilka dni temu, funkcjonariusze Rewiru Dzielnicowych z Posterunku Policji w Spytkowicach zostali skierowani na interwencję dotyczącą awantury domowej w gminie Brzeźnica. Po dojeździe pod wskazaną posesję mundurowi usłyszeli krzyk domowników informujący, że w budynku doszło do pożaru. Po chwili funkcjonariusze zauważyli zadymienie wydobywające się z jednego z pomieszczeń. Z uwagi na problem z otwarciem furtki, policjanci przeskoczyli przez ogrodzenie posesji, jednocześnie informując dyżurnego jednostki o zaistniałej sytuacji, który niezwłocznie zadysponował na miejsce służby ratownicze oraz gaśnicze.\nZadymienie bardzo szybko się rozprzestrzeniało, stwarzając realne zagrożenie dla życia osoby przebywającej w budynku. Policjanci weszli do środka, gdzie wspólnie poszukiwali awanturującego się mężczyzny. Ze względu na silne zadymienie i niemal zerową widoczność, funkcjonariusze kilkukrotnie musieli opuszczać budynek, aby zaczerpnąć świeżego powietrza.\nPo około 10 minutach, dzielnicowi odnaleźli 56-latka skulonego w łazience. Został on niezwłocznie wyniesiony na zewnątrz i przekazany pod opiekę medyczną. Prawdopodobną przyczyną tego zdarzenia było nieumyślne zaprószenie ognia.",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->law enforcement"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T16:06:17.714+02:00",
  "updated": "2026-01-29T16:08:13.000+02:00"
}