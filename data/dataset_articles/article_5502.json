{
  "thread": {
    "uuid": "6fa1117a56ba817a7eebec3fb8af0cf7ef108d0c",
    "url": "https://www.modenatoday.it/attualita/riduzione-arretrati-cause-tribunale-modena-2026.html",
    "site_full": "www.modenatoday.it",
    "site": "modenatoday.it",
    "site_section": "https://www.modenatoday.it/rss",
    "site_categories": [
      "media",
      "politics",
      "lifestyle and leisure",
      "crime, law and justice",
      "economy, business and finance",
      "sport",
      "arts, culture and entertainment"
    ],
    "section_title": "ModenaToday",
    "site_title": "ModenaToday - cronaca e notizie da Modena",
    "title": "Meno arretrati e processi più brevi: il Tribunale di Modena accelera nonostante l'organico",
    "title_full": "Meno arretrati e processi più brevi: il Tribunale di Modena accelera nonostante l'organico",
    "published": "2026-01-29T03:14:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://www.modenatoday.it/~media/horizontal-hi/40046782761463/alberto-rizzo1.jpg",
    "performance_score": 0,
    "domain_rank": 91758,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6fa1117a56ba817a7eebec3fb8af0cf7ef108d0c",
  "url": "https://www.modenatoday.it/attualita/riduzione-arretrati-cause-tribunale-modena-2026.html",
  "ord_in_thread": 0,
  "author": null,
  "published": "2026-01-29T03:14:00.000+02:00",
  "title": "Meno arretrati e processi più brevi: il Tribunale di Modena accelera nonostante l'organico",
  "text": "Attualità\nMeno arretrati e processi più brevi: il Tribunale di Modena accelera nonostante l'organico\nNonostante una grave carenza di personale amministrativo, il Tribunale di Modena ha ridotto drasticamente l'arretrato giudiziario, superando i target nel settore civile e dimezzando i tempi dei processi penali monocratici. Tanto lavoro per i Codici rossi\nLa giustizia italiana non brilla certo per celerità e quella modenese purtroppo non fa eccezione. Proprio per questo il Tribunale di Modena è al lavoro in modo specifico sulla gestione delle cause arretrate: negli ultimi 12 mesi sono stati raggiunti significativi traguardi sull'abbattimento del carico di lavoro pendente. I numeri sono stati presentati ieri mattina in corso Canalgrande dal presidente Alberto Rizzo, che ha voluto sottolineare quanto \"il risultato raggiunto dall'ufficio sia particolarmente positivo nella definizione dei procedimenti e questo è stato determinato da una pluralità coincidente di situazioni che si sono venute a creare\".\nRizzo ha evidenziato innanzitutto \"la laboriosità mirata dei magistrati che hanno orientato le loro gente al modello FIFO, con ciò contribuendo in modo particolarmente significativo all'abbattimento dell'arretrato che oltre a rappresentare un fattore negativo di efficienza (perché la giustizia ritardata è giustizia negata) costituisce il presupposto di un aggravio per le casse dello Stato (ex legge Pinto)\".\nIscriviti al canale Whatsapp di ModenaToday\n\"La gestione organizzata dei servizi amministrativi – prosegue Rizzo - è un basilare e imprescindibile supporto alla attività giurisdizionale. Nonostante le difficoltà legate alla carenza di risorse, il personale amministrativo impiegato con sforzi davvero encomiabili ha consentito sistema giustizia di funzionare con particolare efficienza. Altrettanto meritevole di apprezzamento è stato l'apporto e tutto il personale AUPP, dipendenti precari perché ancora con un contratto a tempo determinato, che ha fornito un preziosissimo contributo all'attività dei magistrati, svolgendo con rara dedizione le mansioni loro assegnate in piena conformità a quanto declinato nel progetto di impiego\".\nTraguardi raggiunti nonostante le oggettive difficoltà in cui versa il Tribunale di Modena, con una scopertura \"fisiologica\" della pianta organica dei magistrati di circa 10% (ne mancano 4), ma soprattutto con una macroscopica scopertura della pianta organica del personale amministrativo di circa il 38%.\nI numeri\nPartendo dal settore civile, l'obiettivo primario era l'aggressione delle cause più vetuste, quelle pendenti da oltre tre anni. I risultati sono stati eccellenti: a fronte di un target di 349 fascicoli da chiudere entro fine anno, i giudici ne hanno definiti ben 365, raggiungendo una performance del 104,58% rispetto all'obiettivo. Ancora più incisiva è stata l'azione sui procedimenti iscritti nel 2022: il tribunale ha smaltito il 120,13% del carico previsto, andando ben oltre le attese.\nQuesta maggiore efficienza si riflette concretamente sulla durata dei processi, che cala drasticamente in ambiti cruciali per la vita dei cittadini. Nel settore Lavoro, ad esempio, la durata media di una causa è passata dagli 843 giorni del 2021 ai 369 giorni attuali , mentre i tempi per i divorzi congiunti si sono assestati su una media di appena 105 giorni. Anche sul fronte delle esecuzioni immobiliari, sebbene non sia stato raggiunto il 100% del target, è stato comunque smaltito quasi l'80% dell'arretrato storico.\nSpostando l'attenzione sul settore penale, emerge una chiara distinzione tra i diversi riti. Il rito monocratico (processi con un solo giudice) ha visto una riduzione imponente delle pendenze, passate da oltre 4.000 fascicoli del biennio 2020/2021 a 1.824 nel 2024/2025. Un dato che si traduce in una giustizia più rapida: il tempo medio di definizione è crollato da 761 giorni a soli 297 giorni. Più complessa la situazione per il rito collegiale, dove le pendenze sono lievemente aumentate, arrivando a 367 fascicoli finali, con tempi di definizione che restano più alti, attestandosi intorno ai 923 giorni.\nUn capitolo a parte merita l'analisi dei procedimenti legati al \"Codice Rosso\" (violenza di genere e domestica). Nel 2025, questi casi hanno rappresentato una fetta consistente del lavoro del Tribunale, specialmente per il rito collegiale, dove hanno costituito circa il 40% sia dei procedimenti pendenti che di quelli definiti. Tuttavia, si prevede un cambiamento radicale per il 2026: una modifica normativa sulla competenza in materia di maltrattamenti familiari sposterà questi carichi dal collegiale al monocratico, alleggerendo il primo ma prevedendo una forte crescita dei numeri per il secondo.\nInfine, l'attività dell'Ufficio GIP (Giudice per le Indagini Preliminari) mostra un'intensa attività sul fronte delle misure cautelari personali. Nel solo 2025 sono state assegnate 226 richieste di applicazione misura ed emessi 741 provvedimenti relativi a revoche o modifiche, segnando una flessione rispetto al picco del 2024 ma confermando un carico di lavoro costante e delicato nella fase investigativa.",
  "summary": "I numeri sono stati presentati ieri mattina in corso Canalgrande dal presidente Alberto Rizzo, che ha voluto sottolineare quanto \"il risultato raggiunto dall'ufficio sia particolarmente positivo nella definizione dei procedimenti e questo è stato determinato da una pluralità coincidente di situazioni che si sono venute a creare\". Iscriviti al canale Whatsapp di ModenaToday \"La gestione organizzata dei servizi amministrativi – prosegue Rizzo - è un basilare e imprescindibile supporto alla attività giurisdizionale. Nonostante le difficoltà legate alla carenza di risorse, il personale amministrativo impiegato con sforzi davvero encomiabili ha consentito sistema giustizia di funzionare con particolare efficienza.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->court"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.whatsapp.com/channel/0029VaFtRalIN9ieSW70gv3Z",
    "https://whatsapp.com/channel/0029VaFtRalIN9ieSW70gv3Z"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": "Tribunale di Modena",
        "sentiment": "negative",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T08:41:17.538+02:00",
  "updated": "2026-01-29T08:42:18.000+02:00"
}