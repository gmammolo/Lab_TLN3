{
  "thread": {
    "uuid": "ca7356bf9b69d6896a24d90e2d5f976977ab0a9c",
    "url": "https://www.gov.pl/web/sprawiedliwosc/bezpieczniej-na-drogach-nowe-przepisy-juz-obowiazuja",
    "site_full": "www.gov.pl",
    "site": "www.gov.pl",
    "site_section": "https://www.gov.pl/web/sprawiedliwosc",
    "site_categories": [
      "politics",
      "law_government_and_politics",
      "social issue",
      "economy, business and finance",
      "disaster and accident",
      "crime, law and justice"
    ],
    "section_title": "Ministerstwo Sprawiedliwości - Portal Gov.pl",
    "site_title": "Portal Gov.pl",
    "title": "Bezpieczniej na drogach: nowe przepisy już obowiązują - Ministerstwo Sprawiedliwości - Portal Gov.pl",
    "title_full": "Bezpieczniej na drogach: nowe przepisy już obowiązują - Ministerstwo Sprawiedliwości - Portal Gov.pl",
    "published": "2026-01-29T02:00:00.000+02:00",
    "replies_count": 0,
    "participants_count": 0,
    "site_type": "news",
    "country": "PL",
    "main_image": "https://www.gov.pl/photo/format/7f591b90-97d8-4e10-8561-75097544e9fc/resolution/1200x628",
    "performance_score": 0,
    "domain_rank": 4363,
    "domain_rank_updated": "2026-01-25T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ca7356bf9b69d6896a24d90e2d5f976977ab0a9c",
  "url": "https://www.gov.pl/web/sprawiedliwosc/bezpieczniej-na-drogach-nowe-przepisy-juz-obowiazuja",
  "ord_in_thread": 0,
  "author": null,
  "published": "2026-01-29T02:00:00.000+02:00",
  "title": "Bezpieczniej na drogach: nowe przepisy już obowiązują - Ministerstwo Sprawiedliwości - Portal Gov.pl",
  "text": "Bezpieczniej na drogach: nowe przepisy już obowiązują\n29.01.2026\nNowe przepisy znacząco zaostrzają kary dla piratów drogowych. Kara więzienia grozi nie tylko za spowodowanie wypadku, lecz także za skrajnie niebezpieczną jazdę, łamanie sądowych zakazów oraz udział w nielegalnych wyścigach. Obowiązujące od dzisiaj przepisy rozszerzyły także katalog czynów zabronionych, uznając za wykroczenia lub przestępstwa m.in. nielegalne wyścigi i inne tego typu wydarzenia.\nTo odpowiedź na szaleńcze zachowania kierowców na polskich drogach, które wszyscy znamy z internetu: slalom między samochodami, przejeżdżanie przez podwójną linię, na zakrętach, pomiędzy samochodami, nagłe hamowanie. To wszystko są zachowania, które narażają innych uczestników ruchu na bezpośrednią utratę życia lub zdrowia, przez kierowców, którzy rażąco przekraczają prędkość i inne przepisy ruchu drogowego – podkreśla wiceminister sprawiedliwości Arkadiusz Myrcha.\nZmiany uderzają w najbardziej niebezpieczne zachowania na polskich drogach. To realne wzmocnienie ochrony bezpieczeństwa ruchu drogowego poprzez zaostrzenie odpowiedzialności karnej wobec recydywistów, eliminowanie z ruchu kierowców lekceważących sądowe zakazy, ograniczenie ryzykownych zachowań takich jak nielegalne driftowanie czy blokowanie ruchu oraz zwiększenie kontroli nad zorganizowanymi spotkaniami motoryzacyjnymi, które mogą stwarzać zagrożenie dla innych uczestników ruchu. To realna szansa na zmniejszenie liczby wypadków, poprawę porządku na drogach oraz skuteczniejsze odstraszanie od działań zagrażających życiu i zdrowiu.\nIstotne zmiany:\n- Ustawa wprowadza na grunt prawny tzw. drift – czyli celowe doprowadzenie do utraty styczności z nawierzchnią chociażby jednego koła pojazdu mechanicznego – jako osobne wykroczenie. Za samo driftowanie grozić będzie grzywna nie niższa niż 1 500 zł. Jeśli jednak drift stwarza zagrożenie w ruchu drogowym – grzywna wyniesie co najmniej 2 500 zł.\n- Zgodnie z nowymi przepisami zloty motoryzacyjne liczące co najmniej 10 pojazdów będą musiały być zgłaszane urzędom gminnym i uzyskać zezwolenie samorządu. Za organizację tego typu wydarzeń bez odpowiednich zezwoleń grozi m.in. kara grzywny nie niższa niż 2 000 zł. Ponadto karze grzywny podlegać będzie osoba, która umyślnie uczestniczy w takim wydarzeniu.\n- Nowe przepisy zaostrzają odpowiedzialność osób tamujących lub utrudniających ruch na drodze publicznej. Taka osoba podlega obecnie karze ograniczenia wolności albo grzywny. Wcześniej możliwe było zastosowanie nagany.\n- Naruszenie obowiązującego sądowego zakazu prowadzenia pojazdów będzie skutkować orzekaniem zakazu prowadzenia pojazdów mechanicznych dożywotnio (chyba że zachodzi wyjątkowy wypadek, uzasadniony szczególnymi okolicznościami).\n- Ustawa przewiduje możliwość konfiskaty pojazdu mechanicznego na rzecz Skarbu Państwa w przypadku osób łamiących sądowy zakaz prowadzenia pojazdów.\n- W przypadku, gdy u kierowcy badanie wykaże 1,5 promila alkoholu we krwi lub 0,75 mg/dm3 w wydychanym powietrzu lub prowadząca do takiego stężenia obliguje to sąd do orzeczenia przepadku pojazdu, chyba że zachodzi wyjątkowy wypadek, uzasadniony szczególnymi okolicznościami.\n- Ustawodawca zrezygnował z obowiązku zapłaty równowartości pojazdu\nw sytuacji, gdy nietrzeźwy kierowca zostanie zatrzymany w pojeździe, który nie jest jego własnością. Zamiast tego sąd orzeknie od sprawcy nawiązkę od 5 000 zł do nawet 500 000 zł.\nPodstawa prawna: ustawa z dnia 4 grudnia 2025 r. o zmianie niektórych ustaw w celu poprawy bezpieczeństwa ruchu drogowego (Dz. U. poz. 1872);\nPełna treść ustawy: https://www.dziennikustaw.gov.pl/D2025000187201.pdf",
  "summary": null,
  "highlightText": "",
  "highlightTitle": "",
  "highlightThreadTitle": "",
  "language": "polish",
  "sentiment": "positive",
  "categories": [
    "Crime, Law and Justice"
  ],
  "topics": [
    "Crime, Law and Justice->law"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.dziennikustaw.gov.pl/D2025000187201.pdf",
    "https://dziennikustaw.gov.pl/D2025000187201.pdf"
  ],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": null,
    "top_news": [],
    "bias": null,
    "source": {
      "type": "gov_news",
      "city": [],
      "state": [],
      "country": [],
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-29T16:47:45.208+02:00",
  "updated": "2026-01-29T16:49:27.000+02:00"
}