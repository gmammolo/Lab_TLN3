{
  "thread": {
    "uuid": "cbbba7b0dc2f3508127b045a6aef981fdeb1a121",
    "url": "https://agenparl.eu/2025/01/23/fondazione-arte-mangone-il-catalogo-darte-segni-epocali-fernando-mangone-racconta-paestum-si-prepara-a-conquistare-una-platea-internazionale",
    "site_full": "agenparl.eu",
    "site": "agenparl.eu",
    "site_section": "https://www.agenparl.eu",
    "site_categories": [],
    "section_title": "Homepage - Agenparl",
    "title": "Fondazione Arte Mangone: \"Il Catalogo d'arte \"Segni epocali. Fernando Mangone racconta Paestum\" si prepara a conquistare una platea internazionale\"",
    "title_full": "Fondazione Arte Mangone: \"Il Catalogo d'arte \"Segni epocali. Fernando Mangone racconta Paestum\" si prepara a conquistare una platea internazionale\"",
    "published": "2025-01-23T18:14:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 124983,
    "domain_rank_updated": "2025-01-20T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "cbbba7b0dc2f3508127b045a6aef981fdeb1a121",
  "url": "https://agenparl.eu/2025/01/23/fondazione-arte-mangone-il-catalogo-darte-segni-epocali-fernando-mangone-racconta-paestum-si-prepara-a-conquistare-una-platea-internazionale",
  "ord_in_thread": 0,
  "parent_url": null,
  "author": null,
  "published": "2025-01-23T18:14:00.000+02:00",
  "title": "Fondazione Arte Mangone: \"Il Catalogo d'arte \"Segni epocali. Fernando Mangone racconta Paestum\" si prepara a conquistare una platea internazionale\"",
  "text": "(AGENPARL) – gio 23 gennaio 2025 *Fondazione Arte Mangone: “Il Catalogo d’arte “Segni epocali. Fernando\nMangone racconta Paestum” si prepara a conquistare una platea\ninternazionale” *\n*La Presidente Anna Coralluzzo: “Un progetto che unisce arte e archeologia,\nproiettando il nostro patrimonio su scala globale”*\nIl catalogo “Segni Epocali. Fernando Mangone racconta Paestum”, edito da\nCairo Editore, è pronto a oltrepassare i confini europei, affermandosi come\nun ponte ideale tra arte contemporanea e patrimonio archeologico. Frutto\ndella collaborazione tra la Fondazione Arte Mangone (F.A.M.) e il Parco\nArcheologico di Paestum, con il patrocinio del Parco Nazionale del Cilento,\nVallo di Diano e Alburni, l’opera celebra la cultura italiana, portandola\nsu una scena internazionale.\nFernando Mangone, artista di fama internazionale, descrive così la sua\nvisione: “L’arte è un filo invisibile che lega il passato al presente. Le\nrovine di Paestum e Velia non sono solo testimonianze silenti, ma pulsano\ndi vita e significato. Con le mie opere, cerco di amplificarne la voce,\nrestituendo loro il potere evocativo che attraversa i secoli.”\nIl catalogo, che raccoglie le opere esposte nella mostra “Segni Epocali.\nFernando Mangone racconta Paestum” presso il Museo Archeologico Nazionale\ndi Paestum, invita il lettore a un viaggio suggestivo attraverso il tratto\npotente e dinamico di Mangone. Un percorso che intreccia il fascino eterno\ndei templi pestani con il dialogo vibrante tra classicità grecolucana e\narte contemporanea.\nAnna Coralluzzo, Presidente della F.A.M., pone l’accento sull’importanza\ndel lavoro collettivo dietro il progetto: “Questo catalogo rappresenta non\nsolo una testimonianza artistica, ma anche un esempio concreto di come la\ncollaborazione tra istituzioni possa proiettare il nostro patrimonio\nculturale oltre i confini nazionali.”\nDisponibile in italiano e inglese, il volume include i contributi di\nTiziana D’Angelo, Direttore dei Parchi Archeologici di Paestum e Velia, e\ndel curatore Luciano Carini. Oltre alle opere presentate nella mostra, il\ncatalogo approfondisce l’intera produzione artistica di Mangone dedicata ai\nsiti archeologici di Paestum, instaurando un dialogo visivo capace di\nsuperare barriere temporali e geografiche.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Human Interest",
    "Lifestyle and Leisure"
  ],
  "topics": [
    "Arts, Culture and Entertainment->visual arts",
    "Arts, Culture and Entertainment->art exhibition",
    "Lifestyle and Leisure->trend",
    "Lifestyle and Leisure->lifestyle"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-01-24T00:03:53.140+02:00",
  "updated": "2025-01-24T00:03:53.140+02:00"
}