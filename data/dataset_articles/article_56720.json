{
  "thread": {
    "uuid": "3b17743950381f5bb1cf3b230b39d2f8b3cf1554",
    "url": "https://www.tgcom24.mediaset.it/donne/tra-noi/gentilezza-virtu-che-dimentichiamo_105802567-202502k.shtml",
    "site_full": "www.tgcom24.mediaset.it",
    "site": "mediaset.it",
    "site_section": "https://www.tgcom24.mediaset.it/tgcom-mag",
    "site_categories": [
      "media"
    ],
    "section_title": "Tgcom Mag – Lifestyle, tendenze, animali, food, curiosità",
    "site_title": "TGCOM24 | News, Ultime Notizie, Video e Foto in tempo reale",
    "title": "Gentilezza: il potere di una virtù che tendiamo a dimenticare",
    "title_full": "Gentilezza: il potere di una virtù che tendiamo a dimenticare",
    "published": "2025-11-13T06:00:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://img-api.cloud.mediaset.net/api/images/kn/v1/image_main/1200/675/105802584?r=20",
    "performance_score": 0,
    "domain_rank": 5038,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "3b17743950381f5bb1cf3b230b39d2f8b3cf1554",
  "url": "https://www.tgcom24.mediaset.it/donne/tra-noi/gentilezza-virtu-che-dimentichiamo_105802567-202502k.shtml",
  "ord_in_thread": 0,
  "author": null,
  "published": "2025-11-13T06:00:00.000+02:00",
  "title": "Gentilezza: il potere di una virtù che tendiamo a dimenticare",
  "text": "Aiuta a costruire relazioni più sane e ci fa sentire meglio con gli altri (e con noi stessi)\n© Istockphoto\nLa gentilezza non è solo un mix di generosità, considerazione e cortesia: è uno sguardo benevolo e dolce sulle cose e sulle persone, un modo di porsi con delicatezza ed empatia. È anche una virtù che riflette la considerazione e il rispetto nei confronti del valore degli altri e della realtà che ci circonda, che si manifesta con gesti concreti come ascoltare, aiutare, sorridere. Anche se nella fretta quotidiana tendiamo a dimenticarcene, essere gentili con gli altri e con noi stessi ci può aiutare realmente a vivere meglio e a intrattenere relazioni migliori con tutti: la gentilezza crea infatti un ambiente positivo, riduce lo stress e contribuisce al benessere psicofisico di chi la pratica e la riceve. Alla gentilezza è stata dedicata anche una Giornata Mondiale, che ci celebra ogni anno il 13 novembre, proprio per sottolineare i suoi molti aspetti positivi e promuoverne la consapevolezza.\nLA GIORNATA MONDIALE - La Giornata mondiale della gentilezza è un'osservanza internazionale, introdotta nel 1997 dal World Kindness Movement, una coalizione di ONG di diverse nazioni; è riconosciuta in molti Paesi, tra cui Canada, Australia, Nigeria, Emirati Arabi Uniti, Singapore, India, Regno Unito e Italia. La data del 13 novembre è stata scelta proprio perché è stata la giornata di apertura di questo evento internazionale, che si è concluso con la firma della Dichiarazione della Gentilezza. Scopo della Giornata è sensibilizzare l’opinione pubblica e richiamare tutti alla necessità di mettere in atto comportamenti gentili, verso gli altri, il mondo e se stessi, promuovendo atti piccoli o grandi perché questi hanno un impatto positivo sulla vita di tutti. L’invito è a guardare oltre noi stessi e a superare i confini dei diversi Paesi, oltre le culture, le etnie e le religioni. Tra i comportamenti virtuosi da mettere in atto e incoraggiare ci sono il rispetto e l’ascolto, la pazienza, il mostrarsi sorridenti, ricordarsi di ringraziare e di chiedere scusa, prendersi cura del pianeta e degli animali.\nI SIMBOLI DELLA GENTILEZZA - Come simboli della gentilezza sono stati scelti il colore viola, perché risulta dall'unione del rosso che simboleggia il cuore e del blu, colore della mente. Sono di questo colore anche le \"panchine della gentilezza\", un simbolo che promuove il rispetto e la socialità. i fiori della gentilezza sono il caprifoglio, il gelsomino giallo, che raffigura anche l’amabilità e l’eleganza, e la rosa tea gialla. Un altro emblema è la “chiave della gentilezza”, creata dai bambini per l'accoglienza dei nuovi nati nella comunità. Gli animali che incarnano la gentilezza sono l'elefante, grazie alla sua innata e profonda natura amichevole, e la colomba che rappresenta questa virtù e insieme la pace.\nPERCHÉ ESSERE GENTILI FA BENE A NOI STESSI - La capacità di restaurare relazioni sociali positive genera benefici anche per la persona che mette in atto i comportamenti gentili, perché libera ossitocina e serotonina, gli ormoni del benessere, migliorando la risposta allo stress. Il fatto di offrire (e naturalmente ricevere) supporto sociale sembra inoltre appoggiarsi a un circuito neurale alternativo rispetto a quello implicato nelle risposte di attacco-fuga, che scaturisce atavicamente davanti a un evento considerato pericoloso, con il probabile effetto di diminuire l’impatto negativo che ha lo stress sulla salute fisica e mentale. L‘effetto positivo della gentilezza, secondo gli esperti, è paragonabile a quello di altri interventi psicologici, tra cui la mindfulness o il pensiero positivo. Anche se non si è ancora giunti a evidenze scientifiche conclusive circa la durata di questo effetto, se sia solo un beneficio a breve termine oppure persista più a lungo nel tempo, la capacità degli atti di gentilezza di indurre felicità e benessere sta anche nel circolo virtuoso che riesce a innescare: essere oggetto di un atto gentile ci spinge a nostra volta a comportarci in modo simile, in un effetto cascata capace di riprodurre se stesso anche all’infinito.\nIL DECALOGO DELLA GENTILEZZA – Dato che la gentilezza è una virtù che tendiamo a dimenticare, o quasi, può essere utile ricordare il Decalogo della gentilezza, compilato fin dall’istituzione della Giornata della Gentilezza.\n1 Per vivere bene insieme occorre ascoltare attivamente quello che accade intorno a noi, ed essere pazienti.\n2 Essere aperti verso tutti: ricordiamoci di salutare, ringraziare e sorridere.\n3 Lasciare scivolare via gli atti sgarbati di cui possiamo essere stati oggetto e abbandonare l'aggressività.\n4 Rispettare e valorizzare la diversità, grande fonte di ricchezza.\n5 Non essere gelosi del sapere: comunicare, trasmettere e condividere le nostre competenze.\n6 Gentili con la terra: ricordiamo che il pianeta è uno solo, non inquinare e non sporcare.\n7 Ridurre gli sprechi: riciclare, riutilizzare e riparare gli oggetti guasti, invece di sostituirli.\n8 Facendo la spesa, seguiamo la stagionalità dei prodotti e preferiamo quelli a chilometri zero o comunque locali.\n9 Siamo gentili con gli animali: non maltrattarli, non abbandonarli, non sfruttarli.\n10 Allevare gli animali in modo etico, evitando in tutti i modi di infliggere sofferenze.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Lifestyle and Leisure"
  ],
  "topics": [
    "Human Interest->human mishap",
    "Lifestyle and Leisure->lifestyle",
    "Lifestyle and Leisure->mental wellbeing"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-13T07:54:51.298+02:00",
  "updated": "2025-11-13T07:59:51.000+02:00"
}