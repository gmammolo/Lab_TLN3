{
  "thread": {
    "uuid": "c4bf43880cfdd78d39fc75be4ac032fef4866b3e",
    "url": "https://lasentinella.gelocal.it/ivrea/cronaca/2025/11/13/news/fiori_etica_e_ritmi_naturali_un_migliaio_di_visitatori_all_evento_di_slowflowers_a_burolo-15392868/",
    "site_full": "lasentinella.gelocal.it",
    "site": "gelocal.it",
    "site_section": "https://lasentinella.gelocal.it/",
    "site_categories": [
      "media"
    ],
    "section_title": "\n   La Sentinella - Ivrea\n  ",
    "site_title": null,
    "title": "Fiori, etica e ritmi naturali, un migliaio di visitatori all'evento di Slowflowers a Burolo",
    "title_full": "Fiori, etica e ritmi naturali, un migliaio di visitatori all'evento di Slowflowers a Burolo",
    "published": "2025-11-13T08:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/lasentinella/2025/11/12/134001048-05ab2a44-25cf-4a1c-b3ad-6b3dd0c09476.jpg",
    "performance_score": 0,
    "domain_rank": 23396,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c4bf43880cfdd78d39fc75be4ac032fef4866b3e",
  "url": "https://lasentinella.gelocal.it/ivrea/cronaca/2025/11/13/news/fiori_etica_e_ritmi_naturali_un_migliaio_di_visitatori_all_evento_di_slowflowers_a_burolo-15392868/",
  "ord_in_thread": 0,
  "author": "La Sentinella del Canavese",
  "published": "2025-11-13T08:00:00.000+02:00",
  "title": "Fiori, etica e ritmi naturali, un migliaio di visitatori all'evento di Slowflowers a Burolo",
  "text": "Fiori, etica e ritmi naturali, un migliaio di visitatori all’evento di Slowflowers a Burolo\nÈ andato in scena nel weekend a Villa Pasta, tra allestimenti originali, riflessioni e attività Vittonatti: «Per le creazioni solo piante a km0 e di stagione»\nBUROLO. Una prima volta che verrà ricordata quella dell’evento annuale di Slowflowers Italy a Villa Pasta a Burolo sabato 8 e domenica 9 novembre. Natura, bellezza, condivisione, spontaneità ed etica in un unico appuntamento dedicato ai fiori, quelli di stagione, coltivati secondo il ritmo naturale e a km zero. Sono proprio i fiori che hanno abbellito Villa Pasta, dalle sale alla limonaia fino agli spazi esterni, in cui musica, danze e poesie hanno allietato oltre un migliaio di visitatori.\nBorgofranco d'Ivrea, doppio evento per la presentazione della biografia su Vigliermo\nDalla Toscana al Piemonte per diffondere un’idea di coltivazione sostenibile che non è solo tecnica agricola, ma soprattutto emozione, consapevolezza e relazione con la natura: «Grazie alla collaborazione con il Comune di Burolo sono riuscita a portare a Villa Pasta Semi di vita, frutti di convivialità – ha raccontato Domenica Vittonatti, una delle organizzatrici dell’evento –. Faccio parte di questo gruppo, nato nel 2017, dal 2019 e ogni anno viene proposto un evento, itinerante, che promuove i principi a cui ci ispiriamo, tra riflessioni, approfondimenti, laboratori e momenti musicali. L’obiettivo, come dice il nome dell’evento, è diffondere un messaggio attraverso la convivialità, la condivisione. Molti soci, tra cui floral designer e produttori di fiori che si sono occupati degli allestimenti e hanno messo a disposizione di tutti le loro competenze, ci hanno raggiunto da ogni regione d’Italia e Villa Pasta, con i suoi colori e la sua bellezza, stata l’ambientazione adatta a questo evento autunnale. Tutto si è sviluppato nel segno della collettività e d è stata anche l’occasione per mostrare e valorizzare la bellezza della dimora storica».\nTra gli allestimenti hanno trovato spazio anche temi di attualità, come la violenza contro le donne, rappresentato dal simbolo di Violetta, oppure come le guerre, con al centro la poesia di un poeta palestinese che invita a immedesimarsi nella lotta per la sopravvivenza che vive ogni giorni chi si trova in zona di guerra. Apprezzati dal pubblico anche i tanti interventi, dal cambiamento climatico all’uso della chimica in agricoltura, dalla coltivazione della canapa all’importanza delle erbe con le magistre della Valchiusella.\nBurolo, a Villa Pasta un successo l'evento organizzato da Slowflowers Italy\n«Le composizioni sono state realizzate tutte senza plastica, senza spugnette, soltanto con fiori e piante di stagione a km zero – ha concluso Vittonatti –. I volontari, anche di Burolo, sono stati fondamentali nell’organizzazione e nell’aver dato spazio a questa filosofia di condivisione, equilibrio, rispetto della natura e della stagionalità e bellezza». «Grazie a questo bellissimo evento sono nate proposte e stanno prendendo vita nuove collaborazioni – ha confermato il sindaco Franco Cominetto –. Sono sorte nuove idee in un clima, allegro, disteso, di sinergia e bellezza».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure",
    "Environment"
  ],
  "topics": [
    "Lifestyle and Leisure->leisure",
    "Environment->nature",
    "Environment->flowers and plants",
    "Environment->sustainability"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Burolo",
        "sentiment": "none"
      },
      {
        "name": " Vigliermo\nDalla Toscan",
        "sentiment": "none"
      },
      {
        "name": "\nBorgofranco d'Ivre",
        "sentiment": "none"
      },
      {
        "name": " Villa Past",
        "sentiment": "none"
      },
      {
        "name": " Piemont",
        "sentiment": "none"
      },
      {
        "name": " Burol",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-13T08:06:35.688+02:00",
  "updated": "2025-11-13T08:12:17.000+02:00"
}