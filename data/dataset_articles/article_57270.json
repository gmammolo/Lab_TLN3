{
  "thread": {
    "uuid": "f69e02a69432506d9e4d26c261b5f6024c664846",
    "url": "https://lasentinella.gelocal.it/la-zampa/2025/11/13/news/cane_gigante_cerca_adozione-424977750/",
    "site_full": "lasentinella.gelocal.it",
    "site": "gelocal.it",
    "site_section": "https://lasentinella.gelocal.it/ivrea",
    "site_categories": [
      "media"
    ],
    "section_title": "\n   La Sentinella - Ivrea\n  ",
    "site_title": null,
    "title": "Zenzero, il cane gigante buono che ha reimparato a camminare: \"Per lui ci vuole una vera casa\"",
    "title_full": "Zenzero, il cane gigante buono che ha reimparato a camminare: \"Per lui ci vuole una vera casa\"",
    "published": "2025-11-13T08:47:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.repstatic.it/content/contenthub/img/2025/11/13/074740358-e831c766-4e24-4e3c-aad9-56195bf78d58.jpg",
    "performance_score": 0,
    "domain_rank": 23396,
    "domain_rank_updated": "2025-10-26T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f69e02a69432506d9e4d26c261b5f6024c664846",
  "url": "https://lasentinella.gelocal.it/la-zampa/2025/11/13/news/cane_gigante_cerca_adozione-424977750/",
  "ord_in_thread": 0,
  "author": "La Sentinella del Canavese",
  "published": "2025-11-13T08:47:00.000+02:00",
  "title": "Zenzero, il cane gigante buono che ha reimparato a camminare: \"Per lui ci vuole una vera casa\"",
  "text": "La taglia è grande, ma il cuore lo è ancora di più e l’anima molto fragile. Zenzero, questo il suo nome, è un molosso di nove anni affetto da una grave ernia toraco-lombare che gli ha cambiato radicalmente la vita, lasciandolo senza sensibilità agli arti posteriori. Oggi cerca qualcuno che possa e voglia garantirgli supporto e affetto, per proseguire la sua vita fuori dal box di un canile.\nL’arrivo in canile dopo una vita con la compagna Cannella\nEra il 2020 quando Zenzero è arrivato al canile di Muratella con la compagna di vita Cannella: la loro famiglia li ha ceduti perché non voleva più prendersi cura di loro. Hanno condiviso il box per anni, poi Zenzero ha iniziato ad avere dolori alle zampe posteriori ed è stato visitato e operato d’urgenza. Grazie alla sua forza e alla cura di veterinari, educatori e volontari, ha affrontato la riabilitazione e oggi cammina, anche se con un po’ di fatica.\n“Zenzero è arrivato a Muratella che aveva 4 anni - spiega Emanuela Bignami, presidente della sezione di Ostia della Lndc - Fa fisioterapia regolarmente e sta recuperando, ma il canile non è il posto giusto per lui: ha bisogno di un ambiente caldo, tranquillo e di persone che possano seguirlo con amore, soprattutto ora che arriva l’inverno. Con le persone è affettuoso, dolce e paziente, adora le carezze e la compagnia umana e si fida con facilità. Con gli altri cani invece è un po’ più selettivo, preferisce la tranquillità. Per lui cerchiamo qualcuno che possa occuparsi di lui non solo facendogli fare esercizio, ma anche seguendolo con amore, soprattutto ora che arriva l’inverno”.\nCome adottare Zenzero\nIl cane va infatti aiutato in passeggiata, e difficilmente potrebbe occuparsene una persona anziana o con poco tempo a disposizione. Si tratta di una vera adozione del cuore, che se andasse in porto cambierebbe la vita non solo a Zenzero, ma anche alla sua nuova famiglia. Chi volesse avere informazioni può contattare la LNDC sez. Ostia (Roma) al numero 392.7015986, solo via WhatsApp.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Lifestyle and Leisure"
  ],
  "topics": [
    "Human Interest->human mishap"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Emanuela Bignami",
        "sentiment": "none"
      },
      {
        "name": "Muratella",
        "sentiment": "none"
      },
      {
        "name": "Zenzero",
        "sentiment": "none"
      }
    ],
    "locations": [
      {
        "name": "Ostia",
        "sentiment": "none"
      }
    ],
    "organizations": [
      {
        "name": "Lndc",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-11-13T08:55:29.637+02:00",
  "updated": "2025-11-13T08:59:44.000+02:00"
}