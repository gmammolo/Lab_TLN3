{
  "thread": {
    "uuid": "029671fb64cb5d659b25328d5bc6780ff903af7a",
    "url": "https://www.bhaskar.com/local/rajasthan/bayavar/news/the-next-365-days-are-blank-paper-write-the-story-of-virtue-136826612.html",
    "site_full": "www.bhaskar.com",
    "site": "bhaskar.com",
    "site_section": "https://www.bhaskar.com/sitemaps-v1--sitemap-google-news-5.xml",
    "site_categories": [
      "tech",
      "email",
      "top_news_in",
      "top_news_kw",
      "top_news_ae",
      "top_news",
      "human interest",
      "social issue",
      "religion and belief",
      "disaster and accident",
      "crime, law and justice",
      "politics",
      "education"
    ],
    "section_title": "",
    "site_title": "Hindi News; Latest Hindi News, Breaking Hindi News Live, Hindi Samachar (हिंदी समाचार), Hindi News Paper Today - Dainik Bhaskar",
    "title": "आने वाले 365 दिन कोरे कागज हैं, पुण्य की इबारत लिखें",
    "title_full": "आने वाले 365 दिन कोरे कागज हैं, पुण्य की इबारत लिखें",
    "published": "2026-01-01T00:30:00.000+02:00",
    "replies_count": 0,
    "participants_count": 1,
    "site_type": "news",
    "country": "IN",
    "main_image": "https://images.bhaskarassets.com/thumb/730x0/web2images/521/2026/01/01/dn118595230v-v54688_manual.png",
    "performance_score": 0,
    "domain_rank": 7618,
    "domain_rank_updated": "2025-12-28T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "029671fb64cb5d659b25328d5bc6780ff903af7a",
  "url": "https://www.bhaskar.com/local/rajasthan/bayavar/news/the-next-365-days-are-blank-paper-write-the-story-of-virtue-136826612.html",
  "ord_in_thread": 0,
  "author": "@dainikbhaskar",
  "published": "2026-01-01T00:30:00.000+02:00",
  "title": "आने वाले 365 दिन कोरे कागज हैं, पुण्य की इबारत लिखें",
  "text": "Hindi NewsLocalRajasthanBayavar- The Next 365 Days Are Blank Paper, Write The Story Of Virtue\nआने वाले 365 दिन कोरे कागज हैं, पुण्य की इबारत लिखें\n- कॉपी लिंक\nभास्कर न्यूज | ब्यावर\nमरुधरा की आध्यात्मिक राजधानी सोजत सिटी स्थित अस्थि कलश धाम में अंग्रेजी नववर्ष 2026 का आगाज पाश्चात्य संस्कृति के शोर-शराबे से नहीं, बल्कि त्याग, तपस्या और गुरु भगवंतों के मुखारविंद से निकले महामंगल पाठ के साथ किया जाएगा।\nश्री मरुधर केसरी स्थानकवासी जैन गुरु सेवा समिति ट्रस्ट के तत्वावधान में गुरुदेव मरुधर केसरी का 42वां स्मरण नमन समारोह और गुरुदेव सुकन मुनि के 80वां जन्मोत्सव तप-त्याग, जप-जाप व धर्म-ध्यान के विविध कार्यक्रमों के साथ मनाया जाएगा। महोत्सव के तहत एक जनवरी को दिनभर धार्मिक अनुष्ठान होंगे। मरुधरा भूषण, शासन गौरव वरिष्ठ प्रवर्तक सुकनमल म.सा. के नेतृत्व में तपस्वी रत्न उप प्रवर्तक अमृत मुनि, संत महेश मुनि, सन्मति मुनि, बालयोगी अखिलेश मुनि, संदेश मुनि, डॉ. वरुण मुनि कथन मुनि के साथ इस मौके पर उप प्रवर्तिनी राजमती महाराज, साध्वी प्रफुल्ला कंवर, साध्वी उमराव कंवर, साध्वी कमल प्रभा, साध्वी प्रतीक प्रभा महाराज का भी सान्निध्य मिलेगा।\nइस महामहोत्सव के सभी कार्यक्रमों के साक्षी बनने के लिए ब्यावर से बड़ी संख्या में श्रावक-श्राविकाएं सोजत पहुंचेंगे। जैन समाज के वरिष्ठ प्रवर्तक सुकन मुनि महाराज ने वर्ष 2025 के आखिरी दिवस पर कहा कि समय की धारा निरंतर बह रही है। कैलेंडर बदलना मात्र नववर्ष नहीं है, असली नववर्ष तब है जब हमारे जीवन की दिशा बदले। आज के दिन पाश्चात्य अनुकरण के बजाय, हमें आत्म-निरीक्षण करना चाहिए। जैसे व्यापारी साल के अंत में बही-खाते देखता है, वैसे ही मुमुक्षु को अपने कर्मों का हिसाब देखना चाहिए। इस वर्ष संकल्प लें कि हम गुरु मिश्री के बताए 'सेवा और समन्वय' के मार्ग पर चलेंगे। व्यसनों का त्याग ही सच्चे अर्थों में नववर्ष का स्वागत है। दया और करुणा का वर्ष हो। धर्म की शुरुआत दया से होती है। नववर्ष पर अपनी रसोई और जीवन से हिंसा को दूर करें। मूक प्राणियों की सेवा और परिवार में सामंजस्य बनाए रखना ही सबसे बड़ा धर्म है। घर के बुजुर्गों का सम्मान करें, क्योंकि उनका आशीर्वाद ही आपका असली सुरक्षा कवच है। जैन संत उपप्रवर्तक अमृत मुनि महाराज ने कहा कि मानव भव दुर्लभ है। यह साल जो बीत गया, वह वापस नहीं आएगा। आने वाले 365 दिन कोरे कागज की तरह है। इस पर पुण्य की स्याही से इबारत लिखनी है या पाप की, यह निर्णय आपको करना है।\nज्योतिष केवल ग्रहों की चाल बताता है, लेकिन धर्म और पुरुषार्थ से हम अपना भाग्य बदल सकते हैं। इस वर्ष स्वाध्याय को अपने जीवन का अभिन्न अंग बनाएं। युवा शक्ति समाज की रीढ़ है। नववर्ष पर युवाओं को जोश के साथ होश भी रखना होगा। गुरु चरणों में झुकने से जो ऊर्जा मिलती है, वह दुनिया के किसी नशे में नहीं है। आज संकल्प लें कि हम अपनी संस्कृति और संस्कारों को नहीं भूलेंगे। भक्ति संगीत केवल मनोरंजन नहीं, बल्कि आत्मा को परमात्मा से जोड़ने का सेतु है। आज 11:30 बजे होगा दिव्य महामांगलिक ट्रस्ट के सचिव अनुसार नववर्ष की शुरुआत सुबह 11:30 बजे पूज्य गुरु देवों के मुखारविंद से महामंगल पाठ श्रवण के साथ होगी। दोपहर 2 से 4 बजे तक विश्व शांति के लिए नवकार महामंत्र का जाप अनुष्ठान तथा साध्वी श्री प्रफुल्ला कंवर के 97वीं आयंबिल ओली पूर्णाहुति पर गीत होगा। नववर्ष का शुभारंभ रात 7 बजे से भक्ति भजन संध्या \"एक शाम गुरु मिश्री के नाम' से होगा। 2 जनवरी को महाकुंभ: समारोह का आकर्षण 2 जनवरी को विशाल कार्यक्रम आयोजित होगा। श्रमण संघीय भीष्म पितामह मरुधर केसरी मिश्रीमल महाराज का 42वां पुण्य स्मरण नमन समारोह और वरिष्ठ प्रवर्तक सुकन मल महाराज का 80वां जन्मोत्सव धूमधाम से मनाया जाएगा।\nशुभारंभ सुबह 9.15 बजे ध्वजारोहण के साथ होगा। 9.30 बजे गुरुदेव मरुधर केसरी के दरबार का अनावरण और नमन वंदन समारोह शुरू होगा। मुख्य अतिथि के रूप में भाजपा प्रदेशाध्यक्ष व राज्यसभा सांसद मदन राठौड़, पूर्व कैबिनेट मंत्री लक्ष्मी नारायण दवे, सोजत विधायक शोभा चौहान उपस्थित रहेंगे। विशिष्ट अतिथि सांसद पी.पी. चौधरी, नगर परिषद चेयरमैन मंजू-जुगलकिशोर निकुंभ, भामाशाह रत्न सुनिल खेतपालिया (चेन्नई) भी मंच की शोभा बढ़ाएंगे।",
  "highlightText": "",
  "highlightTitle": "",
  "highlightThreadTitle": "",
  "language": "hindi",
  "sentiment": "positive",
  "categories": [
    "Lifestyle and Leisure"
  ],
  "topics": [
    "Lifestyle and Leisure->lifestyle"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_in",
      "top_news_kw",
      "top_news_ae",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-01T07:48:46.407+02:00",
  "updated": "2026-01-02T08:06:15.000+02:00"
}