{
  "thread": {
    "uuid": "048d8b6471dac19dda6b04909a8d06822e68c260",
    "url": "https://www.tuttomercatoweb.com/serie-a/fiorentina-e-ora-di-lasciarsi-alle-spalle-l-anno-piu-buio-ecco-tutti-i-buoni-propositi-del-2026-2184848",
    "site_full": "www.tuttomercatoweb.com",
    "site": "tuttomercatoweb.com",
    "site_section": "https://www.tuttomercatoweb.com/",
    "site_categories": [
      "world_soccer",
      "sports",
      "sport",
      "economy, business and finance"
    ],
    "section_title": "TUTTO mercato WEB: notizie di calcio e calciomercato",
    "site_title": "TUTTO mercato WEB: notizie di calcio e calciomercato",
    "title": "Fiorentina, è ora di lasciarsi alle spalle l'anno più buio: ecco tutti i buoni propositi del 2026 - TUTTO mercato WEB",
    "title_full": "Fiorentina, è ora di lasciarsi alle spalle l'anno più buio: ecco tutti i buoni propositi del 2026 - TUTTO mercato WEB",
    "published": "2026-01-01T08:15:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tmw-storage.tcccdn.com/storage/tuttomercatoweb.com/img_notizie/thumb3/b7/b7dba80c6e9cd2aa5edd4928e42e93de-99159-oooz0000.jpeg",
    "performance_score": 0,
    "domain_rank": 8194,
    "domain_rank_updated": "2025-12-28T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "048d8b6471dac19dda6b04909a8d06822e68c260",
  "url": "https://www.tuttomercatoweb.com/serie-a/fiorentina-e-ora-di-lasciarsi-alle-spalle-l-anno-piu-buio-ecco-tutti-i-buoni-propositi-del-2026-2184848",
  "ord_in_thread": 0,
  "author": "Niccol\\u00f2 Righi",
  "published": "2026-01-01T08:15:00.000+02:00",
  "title": "Fiorentina, è ora di lasciarsi alle spalle l'anno più buio: ecco tutti i buoni propositi del 2026 - TUTTO mercato WEB",
  "text": "Fiorentina, è ora di lasciarsi alle spalle l'anno più buio: ecco tutti i buoni propositi del 2026\nIl nuovo anno porta sempre con sé tanti buoni propositi, nuovi obiettivi e sogni nel cassetto. Per la Fiorentina dovrà portare anche una svolta importante, visto che il suo 2025, con 24 sconfitte complessive, è stato suo peggior anno di sempre nella storia del club. E se è vero che il cosiddetto \"effetto nuovo inizio\" dimostra che le tappe temporali rendono più facile lasciarsi mentalmente alle spalle gli errori del passato e guardare avanti, proviamo ad immaginarci tutti i buoni propositi del 2026, un anno non banale in cui il club festeggerà il proprio centenario.\nSalvezza a tutti i costi\nIn un anno è cambiato il mondo in casa Fiorentina, la quale entrava nel 2025 al quarto posto, a sole sei lunghezze di distanza dal primo posto, e oggi si ritrova ultima a -5 dalla zona salvezza. Ecco perché questo primo punto, più che un buon proposito, rappresenta un obiettivo da raggiungere a tutti i costi: la permanenza in Serie A. L’inizio stagione della Fiorentina è stato un vero e proprio incubo, con 10 sconfitte in campionato che hanno lasciato il club toscano a soli 9 punti dopo 17 partite. Pioli, allenatore scelto ad inizio anno e tornato in città con grande fanfara, ha salutato dopo soli cinque mesi e ora anche il suo successore, Paolo Vanoli, è in bilico. Qualunque sia la persona incaricata a guidare la Fiorentina nei prossimi mesi, tuttavia, avrà il compito evitare la Serie B e uno scenario - sportivamente parlando - apocalittico, sia per quanto riguarda l’aspetto sportivo, che quello economico.\nCon Paratici si torni a parlare di calcio\nUn altro buon proposito per la prossima stagione è che con Paratici Firenze possa tornare a parlare un po’ più di calcio e meno di tanti aspetti che a questo bellissimo sport ruotano attorno ma che con esso hanno poco a che vedere. La città torni ad innamorarsi dell’estro dei sui fantasisti, dell’impeto agonistico dei suoi calciatori, delle idee dei suoi allenatori. E soprattutto basta con questo distacco che ha caratterizzato gli ultimi anni: la società torni ad essere più presente, non solo a parole, ma anche con i fatti.\nUn’accelerata sul Franchi\nE a proposito di stado semivuoto per i lavori, speriamo che il 2026 faccia sì che la situazione al Franchi diventi finalmente limpida, sia per quanto riguarda le tempistiche di ultimazione dell’impianto, sia per chiarire chi e come coprirà la spesa mancante per la completarne la copertura. Perché se è vero che gli insuccessi attuali della Fiorentina difficilmente sono imputabili alla chiusura della Curva Fiesole e di parte della Maratona e della Tribuna, è altrettanto vero che quello scheletro rende l’atmosfera ancor più cupa.\nSogno trofeo\nChiudiamo che quello che più che un proposito o un obiettivo, rappresenta un piccolo, grande, sogno che una città culla da tempo nonostante in questo momento abbia cose più importante a cui badare. Un trofeo manca a Firenze dal 2001 e permetterebbe di trasformare un’annata disastrosa, in una storica. In Coppa Italia il cammino inizierà il 27 gennaio al Franchi contro il Como; in Conference League i viola dovranno affrontare il playoff di febbraio contro una tra Jagiellonia e Omonia Nicosia.\nIn definitiva, il 2026 non potrà essere un anno come gli altri. Nel centenario del club serviranno responsabilità, lucidità e unità d’intenti: dalla società alla squadra, fino a una tifoseria chiamata ancora una volta a stringersi attorno ai propri colori. Solo così la Fiorentina potrà lasciarsi alle spalle il suo anno più buio e trasformare i buoni propositi in una vera rinascita",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure"
  ],
  "topics": [
    "Lifestyle and Leisure->lifestyle"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": " Fiorentin",
        "sentiment": "none",
        "tickers": []
      },
      {
        "name": " Serie ",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-01T08:23:09.478+02:00",
  "updated": "2026-01-01T08:24:00.000+02:00"
}