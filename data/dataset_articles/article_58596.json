{
  "thread": {
    "uuid": "b4c050a1552c2716e6a4ff43e174aaa59db27588",
    "url": "https://www.ilgazzettino.it/italia/primopiano/capodanno_2026_feste_nel_mondo-9273090.html",
    "site_full": "www.ilgazzettino.it",
    "site": "ilgazzettino.it",
    "site_section": "https://www.ilgazzettino.it/italia",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "weather",
      "health",
      "lifestyle and leisure",
      "crime, law and justice",
      "politics"
    ],
    "section_title": "ITALIA - Il Gazzettino",
    "site_title": "Il Gazzettino",
    "title": "Capodanno 2026 nel mondo: l'Italia entra nel nuovo anno. Meloni: «Che il 2026 porti serenità e coraggio»",
    "title_full": "Capodanno 2026 nel mondo: l'Italia entra nel nuovo anno. Meloni: «Che il 2026 porti serenità e coraggio»",
    "published": "2025-12-31T19:50:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/12/31/9272937_01005755_onecms_1o7ngulz6mukmh12kie.jpg",
    "performance_score": 0,
    "domain_rank": 8075,
    "domain_rank_updated": "2025-12-28T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b4c050a1552c2716e6a4ff43e174aaa59db27588",
  "url": "https://www.ilgazzettino.it/italia/primopiano/capodanno_2026_feste_nel_mondo-9273090.html",
  "ord_in_thread": 0,
  "author": "Redazione Web",
  "published": "2025-12-31T19:50:00.000+02:00",
  "title": "Capodanno 2026 nel mondo: l'Italia entra nel nuovo anno. Meloni: «Che il 2026 porti serenità e coraggio»",
  "text": "Roma festeggia il 2026 con il Concertone\n\"È andata alla grande, siete stati grandi, siamo pronti per il brindisi». Così il sindaco di Roma Roberto Gualtieri sul palco del Circo Massimo con l'assessore Alessandro Onorato all'arrivo della mezzanotte. «Dietro questo successo c'è il lavoro di moltissimi lavoratori grazie a tutti», ha concluso Gualtieri davanti alla folla accorsa per il concertone di Capodanno che ha visto protagonisti Alessandra Amoroso, Fabri Fibra e Tananai.\nMeloni, '2026 sia di coraggio e conquiste, pronti a costruire qualcosa di grande'\n«Che il 2026 sia un anno di serenità, di coraggio e di conquiste.\nRio riceve il record Guinness per la più grande festa di Capodanno\nRio de Janeiro ha ottenuto il riconoscimento ufficiale del Guinness World Records come città organizzatrice della più grande festa di fine anno al mondo. Il primato è stato certificato dopo la validazione della partecipazione di circa 2,5 milioni di persone, che lo scorso anno hanno salutato l'arrivo del 2025 lungo il litorale carioca: una cifra senza precedenti per eventi di questo tipo. La valutazione ha considerato non solo il numero dei partecipanti, ma anche l'estensione dell'area interessata, la qualità artistica e la rilevanza culturale della manifestazione. Guinness World Records ha condotto una verifica approfondita basata su immagini aeree, riprese con droni e documentazione ufficiale, mettendo in evidenza la capacità della città di garantire elevati standard di sicurezza, l'adozione di misure di sostenibilità ambientale e una complessa organizzazione logistica. La cerimonia di assegnazione del titolo si è svolta sulla spiaggia di Copacabana, alla presenza del sindaco Eduardo Paes e di Camila Borenstein, rappresentante di Guinness, alla vigilia della nuova edizione del tradizionale Capodanno che si celebrerà tra qualche ora. «Non esiste al mondo un'altra città in grado di realizzare eventi di questa portata con tale continuità\", ha dichiarato Paes sottolineando che il riconoscimento rafforza il ruolo del Capodanno di Rio tra le principali celebrazioni pubbliche globali per impatto e partecipazione.\nSydney festeggia il 2026 ma osserva un minuto di silenzio per le vittime di Bondi\nSydney in Australia celebra l'arrivo del nuovo anno con uno spettacolare lancio di fuochi d'artificio ma a pochi giorni dalla strage di Bondi Beach nelle celebrazioni c'è stato un momento per la riflessione. Alle 23:00 ora locale (le 13 in Italia), il porto della città è infatti rimasto in silenzio per un minuto, con la folla che teneva accese delle luci per ricordare le vittime di Bondi. E una menorah ebraica è stata proiettata sui piloni dell'Harbour Bridge. Lo riporta la Bbc. Ma dopo l'attacco antisemita in cui sono state uccise 15 persone, per le strade di della principale città australiana si è svolta quella che Chris Minns, premier dello Stato del Nuovo Galles del Sud, ha definito una «operazione di polizia di tipo diverso», con la partecipazione di agenti pesantemente armati, schierati a garantire la sicurezza delle persone. Il Primo Ministro Anthony Albanese, nel suo discorso di Capodanno, ha riconosciuto la difficoltà di festeggiare. La gioia solitamente provata all'inizio del nuovo anno è stata attenuata dalla tristezza del vecchio, ha detto, aggiungendo che la risposta agli eventi del 14 dicembre ha anche mostrato il meglio dello spirito australiano, nel senso di coraggio e compassione\nGualtieri: «Buon anno a Roma, città capace di affrontare le sfide»\n«A tutte le romane e a tutti i romani auguro un buon anno nuovo. Un anno di serenità, di lavoro, di fiducia nel futuro. Roma è una città straordinaria, forte, capace di affrontare le sfide e di rinnovarsi senza perdere il proprio legame profondo con la storia. Continueremo a prendercene cura insieme, con impegno e responsabilità, cercando di essere vicini a tutte e a tutti e in particolare a chi è più fragile. Buon anno a Roma, a chi la vive e a chi le vuole bene». Così il sindaco di Roma Roberto Gualtieri in un post su X corredato da un video che ripercorre mese per mese tutte le realizzazioni fatte nel 2025 per la città.\nLa Russia il Paese con più Capodanni\nIl Paese con più Capodanni è ovviamente la Russia, che dall'enclave baltica di Kaliningrad alla penisola della Chukotka, che si affaccia sull'Alaska dallo Stretto di Bering, si estende lungo 11 fusi orari. Dato che la linea del cambio data passa in mezzo allo stretto di Bering, la russa Chukotka e l'americana Alaska, pur essendo divise da pochi chilometri di mare, festeggiano a 24 ore di distanza.\nLa linea del cambio data\nLa linea del cambio di data, che procede un po' a zig-zag da nord a sud e segue solo in parte il 180mo meridiano, agli antipodi di quello di Greenwich, ha infatti dal 1995 una pronunciata deviazione a est, che taglia ben due fusi orari, inglobando, fra gli altri, oltre all'arcipelago delle Kiribati, le Samoa e Tonga. Da Kiritimati, volando verso sud-ovest per circa 2.500 chilometri, si raggiungono le isole della Samoa americana, che saranno le ultime a festeggiare il Capodanno, 26 ore dopo. Le isole Samoa indipendenti e le Samoa americane, che fanno parte dello stesso arcipelago e sono relativamente vicine, celebrano l'inizio del nuovo anno a 24 ore di distanza.\nDura 26 ore e non 24 il passaggio globale dal 2025 al 2026. La mezzanotte che segnerà l'inizio del 2026 partirà come di consueto dell'atollo di Kiritimati, o Isola di Natale (Christmas Island, così chiamata perché scoperta dal capitano Cook il 25 dicembre del 1777), nell'Oceano Pacifico centrale: l'isola abitata più a est che ci sia.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Lifestyle and Leisure"
  ],
  "topics": [
    "Lifestyle and Leisure->party",
    "Lifestyle and Leisure->travel and tourism",
    "Lifestyle and Leisure->holiday"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": " Alessandro Onorat",
        "sentiment": "none"
      },
      {
        "name": " Alessandra Amoros",
        "sentiment": "none"
      },
      {
        "name": " Roberto Gualtier",
        "sentiment": "none"
      },
      {
        "name": " Fabri Fibr",
        "sentiment": "none"
      },
      {
        "name": "\nMelon",
        "sentiment": "none"
      }
    ],
    "locations": [
      {
        "name": "Roma",
        "sentiment": "none"
      },
      {
        "name": " Circo Massim",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-01T09:12:50.160+02:00",
  "updated": "2026-01-01T09:17:15.000+02:00"
}