{
  "thread": {
    "uuid": "f257c83af8b88890c4dfb832fb597cf54f1f3133",
    "url": "https://www.ecodibergamo.it/stories/pressrelease/crv-250-anni-guardia-finanza-ciambetti-colonna-imprescindibile-difesa-o_2353994_11",
    "site_full": "www.ecodibergamo.it",
    "site": "ecodibergamo.it",
    "site_section": "https://ecodibergamo.it",
    "site_categories": [
      "media",
      "top_news"
    ],
    "section_title": "\n    \n        L'Eco di Bergamo - Notizie di Bergamo e provincia",
    "title": "CRV - 250 anni Guardia di Finanza, Ciambetti: “Colonna imprescindibile a difesa della Democrazia” - Ansa Press Release",
    "title_full": "CRV - 250 anni Guardia di Finanza, Ciambetti: “Colonna imprescindibile a difesa della Democrazia” - Ansa Press Release",
    "published": "2024-07-11T03:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 44840,
    "domain_rank_updated": "2024-07-09T13:08:51.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "f257c83af8b88890c4dfb832fb597cf54f1f3133",
  "url": "https://www.ecodibergamo.it/stories/pressrelease/crv-250-anni-guardia-finanza-ciambetti-colonna-imprescindibile-difesa-o_2353994_11",
  "ord_in_thread": 0,
  "parent_url": null,
  "author": "L'Eco di Bergamo",
  "published": "2024-07-11T03:00:00.000+03:00",
  "title": "CRV - 250 anni Guardia di Finanza, Ciambetti: “Colonna imprescindibile a difesa della Democrazia” - Ansa Press Release",
  "text": "Celebrati nella sede del Consiglio Veneto i 250 anni della Guardia di Finanza, Presidente Ciambetti: “Colonna imprescindibile nella difesa della Democrazia e nella tutela del Diritto”\n(Arv) Venezia 11 lug. 2024 - Il Presidente del Consiglio regionale Roberto Ciambetti è intervenuto in apertura della conferenza stampa di celebrazione del 250esimo anniversario della Fondazione del Corpo della Guardia di Finanza, svoltasi oggi a Palazzo Ferro Fini.\n“Dando uno sguardo al bilancio operativo di 17 mesi di attività, dal 1 gennaio del 2023 al 31 maggio del 2024, diffuso dalle Fiamme Gialle proprio in occasione del 250esimo anniversario del Corpo, emergono dati estremamente significativi: un milione e mezzo di ispezioni e 110mila indagini compiute, individuando 8.743 evasori totali, soggetti o imprese completamente sconosciute al Fisco. Quasi 60mila i lavoratori irregolari individuati, il 32% in più rispetto ai 45.041 scoperti nell'analogo periodo precedente. Ammonta a 3,6 miliardi di euro il valore dei beni riconducibili alla criminalità organizzata sequestrati, confiscati o sottoposti ad amministrazione giudiziaria mentre nell'ambito dei controlli sulla spesa pubblica sono state rilevate truffe per quasi 2 miliardi di euro, frodi sui fondi che erano destinati a sostenere le famiglie e le imprese. Accertamenti anche su riciclaggio, frodi telematiche, terrorismo, immigrazione illegale e criptovalute, che hanno condotto a scoprire la prima 'mining farm' italiana, una struttura composta da hardware e software in grado di coniare nuove valute virtuali. Infine, dall'inizio della guerra in Ucraina nel 2022, sono stati congelati in Italia beni riconducibili a oligarchi russi per un valore complessivo di due miliardi di euro”, ha dettagliato Ciambetti. “Un quadro che offre una fotografia sul contesto socio-economico del nostro paese e su temi al centro del dibattito politico – penso per esempio al lavoro irregolare, ai conseguenti incidenti e decessi, all’evasione fiscale e alla criminalità organizzata – ma che, contemporaneamente, consente anche di comprendere l’importanza della Guardia di Finanza nell’architettura istituzionale, facendone una colonna imprescindibile nella difesa della Democrazia e nella tutela del Diritto. Personalmente credo che le Fiamme Gialle siano un organismo insostituibile, la cui opera è spesso sconosciuta ai più, svolta lontano da riflettori, ma con un lavoro incessante, per il quale siamo tutti in debito”, ha sottolineato il Presidente.\n“Oggi per sottolineare in particolare l’impegno della Guardia di Finanza nella tutela e nella salvaguardia dell’ambiente marino, fluviale e lacuale, viene presentata un’opera d’arte dell’artista veneziano Giorgio Bortoli, che è riuscito a dare vita ad opere che racchiudono e valorizzano lo spirito di Venezia e della sua Laguna, elevandolo a messaggero internazionale. Nel corso della sua lunga carriera, Bortoli ha firmato opere rimaste nella memoria come i “Leoni andanti”, rivisitazione in chiave moderna del leone veneziano, creati per la Regione Veneto, e la “Torre di Luce”, una scultura di 12 metri che riproduce il Campanile di San Marco e il grattacielo del Metropolitan Life tower, e che sottolinea i legami che uniscono le due città, entrambe d’acqua, opera ora definitivamente approdata a New York. Come le precedenti, anche il lavoro presentato oggi è denso di significato e credo che sia il giusto omaggio per l’anniversario che celebriamo e che è l’occasione per ringraziare quanto la Guardia di Finanza compie quotidianamente”, ha concluso Ciambetti.\nLa responsabilità editoriale e i contenuti di cui al presente comunicato stampa sono a cura di CONSIGLIO REGIONALE VENETO\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Politics"
  ],
  "ai_allow": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-07-12T01:23:40.284+03:00",
  "updated": "2024-07-12T01:23:40.284+03:00"
}