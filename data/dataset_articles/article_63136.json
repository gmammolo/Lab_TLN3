{
  "thread": {
    "uuid": "d4ccb57f32ddeffe26d49b81dc89aef4ea2089d3",
    "url": "https://www.agenzianova.com/news/meloni-fieri-del-sostegno-allucraina-dalla-nato-maggiore-attenzione-al-fianco-sud",
    "site_full": "www.agenzianova.com",
    "site": "agenzianova.com",
    "site_section": "https://www.nova.news/feed",
    "site_categories": [
      "media"
    ],
    "section_title": "Agenzia Nova",
    "title": "Meloni: fieri del sostegno all’Ucraina, dalla Nato maggiore attenzione al fianco Sud",
    "title_full": "Meloni: fieri del sostegno all’Ucraina, dalla Nato maggiore attenzione al fianco Sud",
    "published": "2024-07-12T04:56:00.000+03:00",
    "replies_count": 0,
    "participants_count": 1,
    "site_type": "news",
    "country": "US",
    "main_image": "https://www.agenzianova.com/news/wp-content/uploads/2024/07/240710f-026.jpeg",
    "performance_score": 0,
    "domain_rank": 40847,
    "domain_rank_updated": "2024-07-09T13:08:51.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "d4ccb57f32ddeffe26d49b81dc89aef4ea2089d3",
  "url": "https://www.agenzianova.com/news/meloni-fieri-del-sostegno-allucraina-dalla-nato-maggiore-attenzione-al-fianco-sud",
  "ord_in_thread": 0,
  "parent_url": null,
  "author": "Redazione Agenzia Nova",
  "published": "2024-07-12T04:56:00.000+03:00",
  "title": "Meloni: fieri del sostegno all’Ucraina, dalla Nato maggiore attenzione al fianco Sud",
  "text": "L’Italia è fiera del suo contributo alla difesa dell’Ucraina in collaborazione con gli altri Paesi della Nato, ma chiede anche all’alleanza una maggiore attenzione al fianco Sud, e in particolare all’Africa. Lo ha detto la presidente del Consiglio, Giorgia Meloni, parlando con i giornalisti a Washington, al termine del vertice annuale dei leader della Nato. Meloni, che proprio ieri ha incontrato il presidente ucraino Volodymyr Zelensky, ha sottolineato che a Washington è emersa l’immutata determinazione dell’alleanza a sostenere l’Ucraina contro la guerra di invasione della Russia, per tutto il tempo necessario. “Si è trattato di un vertice molto importante per il 75mo anniversario, soprattutto alla luce di uno scenario che sta mutando velocemente: bisogna dare risposte concrete a questo scenario e sono state date nelle conclusioni del vertice”, ha detto la presidente del Consiglio, sottolineando che tali risposte sono giunte con chiarezza proprio a partire dal sostegno all’Ucraina. “Fermo restando che la Nato non è in guerra con la Russia, sono stati annunciati importanti strumenti di sostegno per l’Ucraina, in tema di coordinamento sugli aiuti e in tema di addestramento”, ha affermato Meloni.\nInterpellata sulla richiesta del presidente ucraino, Volodymyr Zelensky, di rimuovere ogni limite imposto alle forze di Kiev all’utilizzo delle armi occidentali, la presidente del Consiglio ha ricordato che in ogni guerra c’è un aggressore e un aggredito. “Il lavoro dell’Italia racconta il lavoro che va fatto, perché noi ci siamo concentrati sui sistemi di difesa antiaerea: alcuni dicono che continuare ad inviare armi a Kiev alimenta il conflitto, ma dipende da cosa si invia”: senza i sistemi di difesa aerea, ad esempio, gli attacchi missilistici russi avrebbero causato ancor più vittime civili. “Noi facciamo un lavoro di difesa, che è quello principale perché difende la popolazione civile senza il rischio di una escalation”, ha detto Meloni, che ha anche fugato ogni dubbio in merito alla compattezza della maggioranza di governo sulla politica internazionale. “Lo dimostra la nostra linea, che è chiarissima per tutto il mondo e segue quello che abbiamo scritto nel nostro programma: abbiamo detto che avremmo mantenuto i nostri impegni nel quadro delle organizzazioni multilaterali e sostenuto l’Ucraina, ed è quello che abbiamo sempre fatto con una solidità che non abbiamo visto in tutte le maggioranze che ci hanno preceduto”. A questo proposito, Meloni ha ribadito anche l’impegno dell’Italia a destinare il 2 per cento del prodotto interno lordo alla Difesa.\nLa presidente del Consiglio ha espresso invece scetticismo in merito alle recenti iniziative del primo ministro ungherese, Viktor Orban, che non ha avuto “alcun mandato” dall’Unione europea per organizzare viaggi in Russia e Cina. “Se fossero iniziative che possano portare qualche spiraglio di pace e diplomazia non ci vedrei nulla di male. Il problema è quando si dà un segnale del genere e il giorno dopo viene bombardato un ospedale in Ucraina: questo dimostra che da parte della Russia non c’è volontà di dialogo”, ha detto la presidente del Consiglio.\nMeloni ha sottolineato l’attenzione posta dall’Italia al fianco Sud della Nato nel corso del vertice di Washington: l’Italia, ha spiegato, non può essere lasciata da sola nella gestione delle sfide di sicurezza che provengono da tale direttrice. “L’Italia si è concentrata molto sulla necessità di avviare una nuova fase di attenzione sul lato Sud, e abbiamo riscontrato una presa di coscienza che si è tradotta in un pacchetto di misure e nell’indicazione di un inviato speciale della Nato per il Sud, dove intendiamo presentare una candidatura”. Meloni ha aggiunto che i nuovi sviluppi dimostrano che il lavoro del governo italiano ha portato dei risultati tangibili. L’Italia, ha proseguito la presidente del Consigio, si aspetta che la nomina di un rappresentante speciale della Nato per il Sud porti anche una crescente attenzione sul tema dell’Africa, regione caratterizzata da una presenza sempre maggiore di attori non completamente benevoli, ma che occupano spazi lasciati troppo spesso vuoti. “L’Europa deve costruire un rapporto nuovo con l’Africa, e mi auguro che il nuovo inviato possa aiutare le nazioni dell’alleanza a capire l’importanza di un pezzo fondamentale di questo scacchiere”, ha detto.\nDa Washington la presidente del Consiglio ha commentato anche le dinamiche politiche in atto in Europa dopo le elezioni dell’8 e 9 giugno scorsi, specie per quanto riguarda l’interazione tra i gruppi parlamentari e i negoziati per la formazione della nuova Commissione europea. La partecipazione e la composizione dei gruppi parlamentari europei, ha affermato Meloni, non impediscono di avere rapporti ottimi e forme di collaborazione concreta: lo dimostra il caso italiano, dove i tre partiti di maggioranza stanno insieme da 30 anni, pur facendo sempre parte di gruppi europei diversi. “Ci possono essere materie dove si è meno vicini, ed altre dove si è più convergenti: io parlo con tutti, e certi schematismi della politica europea non mi appartengono”, ha detto la presidente del Consiglio, aggiungendo che per quanto riguarda la selezione del nuovo presidente della Commissione europea, l’unico obiettivo è di “portare a casa per l’Italia il massimo risultato possibile”. Il Partito dei conservatori e dei riformisti europei (Ecr), ha detto Meloni, incontrerà Ursula von der Leyen e poi dialogherà con le altre delegazioni per decidere cosa fare. “Io resto concentrata su quello che va riconosciuto all’Italia”, ha concluso.\nLa presidente del Consiglio ha concluso facendo il punto delle relazioni tra Italia e Stati Uniti: due nazioni con rapporti estremamente solidi, che non sono mai cambiati con il mutare dei governi. Interpellata sul tema delle elezioni presidenziali statunitensi in programma a novembre, Meloni ha affermato che “io sono stata vittima di ingerenze straniere nei miei affari interni, e non sono quindi un leader politico che fa ingerenza straniera negli affari interni di altri Paesi”. La presidente del Consiglio ha rivolto però complimenti al presidente degli Stati Uniti, Joe Biden, per avere organizzato “un ottimo summit” a Washington. Meloni ha detto di avere parlato con il presidente Usa in diverse occasioni, e di averlo “visto bene: è una persona che sta lavorando e che ha organizzato un ottimo summit”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "War, Conflict and Unrest",
    "Politics",
    "Human Interest"
  ],
  "ai_allow": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-07-12T06:51:27.878+03:00",
  "updated": "2024-07-12T06:51:27.878+03:00"
}