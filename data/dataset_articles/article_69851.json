{
  "thread": {
    "uuid": "729eaa464bac9eae90658a63afd0b607479654e7",
    "url": "https://www.ilgazzettino.it/vaticano/papa_francesco_come_sta_giallo_foto_mancanti_pre_conclave_cosa_e_perche-8661570.html",
    "site_full": "www.ilgazzettino.it",
    "site": "ilgazzettino.it",
    "site_section": "https://ilgazzettino.it/partner",
    "site_categories": [
      "media",
      "top_news_it",
      "top_news"
    ],
    "section_title": "PARTNER - Il Gazzettino",
    "title": "Papa Francesco: «Ho bisogno di cure», e salta il suo primo Angelus. L'assenza di immagini e il «pre-conclave»",
    "title_full": "Papa Francesco: «Ho bisogno di cure», e salta il suo primo Angelus. L'assenza di immagini e il «pre-conclave»",
    "published": "2025-02-17T01:18:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/15/70/8661570_9b266b491c65ea67edeb158ee17a5f38.jpg",
    "performance_score": 0,
    "domain_rank": 21787,
    "domain_rank_updated": "2025-02-10T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "729eaa464bac9eae90658a63afd0b607479654e7",
  "url": "https://www.ilgazzettino.it/vaticano/papa_francesco_come_sta_giallo_foto_mancanti_pre_conclave_cosa_e_perche-8661570.html",
  "ord_in_thread": 0,
  "parent_url": null,
  "author": "@francagiansol",
  "published": "2025-02-17T01:18:00.000+02:00",
  "title": "Papa Francesco: «Ho bisogno di cure», e salta il suo primo Angelus. L'assenza di immagini e il «pre-conclave»",
  "text": "La Chiesa ha vissuto la domenica del grande silenzio e al Papa malato deve essere pesato non poco. Costretto ad ascoltare i medici, stavolta ha dovuto fare il sacrificio di rinunciare per la prima volta all’Angelus.\nIn passato, in concomitanza con le altre sue tre degenze, si era affacciato dal minuscolo balconcino al decimo piano dell’ospedale, e un’altra volta si era collegato dalla cappella di Santa Marta: era la fine del 2023 quando, reduce da una polmonite, davanti alle telecamere Francesco aveva incaricato un monsignore di curia che, seduto al suo fianco, aveva letto al suo posto la riflessione evangelica domenicale.\nStavolta, invece, le cose sono andate diversamente anche se il «silenzio di ascolto» che ha caratterizzato il terzo giorno di ricovero papale è stato mitigato dalle buone notizie: la sua ripresa procede di giorno in giorno. «Bisogna aver pazienza» ripetono i sanitari.\nIl bollettino riferisce di «condizioni cliniche stazionarie» mentre prosegue «l’iter diagnostico terapeutico prescritto dallo staff medico» evidentemente per definire il miglior processo assistenziale in base al suo quadro clinico. L’ottantottenne pontefice trascorre la notte senza problemi di sorta riposando bene e, al suo risveglio, fa colazione normalmente (con le poche cose consentite, anche per perdere un po’ di peso). Poi seguono la preghiera e la lettura dei giornali, una abitudine conservata da quando era nella diocesi di Buenos Aires e si faceva portare i «suoi» quotidiani dal giornalaio di fiducia che aveva l’edicola a poca distanza.\nPapa Francesco in via di (lenta) ripresa al Gemelli. E rassicura: «Ho bisogno di un po' di cure per la bronchite»\nBuone notizie\nIeri, a mezzogiorno in punto, un piccolo drappello misto di curiosi e fedeli si è appostato ugualmente sotto le finestre del policlinico Gemelli, accanto alla grande statua di bronzo di Giovanni Paolo II: erano tutti in attesa di applaudirlo, se mai si fosse affacciato a sorpresa. Cosa che, ovviamente, non poteva avvenire. Per guarire in tempi ragionevoli, Francesco dovrà essere rigoroso e seguire il percorso indicato.\nDalla sua stanza al decimo piano, ha rassicurato il mondo con un messaggio scritto che ha riempito tutto quel silenzio assordante. Il testo dell’Angelus lo ha affidato alle strutture vaticane per essere diffuso Urbi et Orbi: «Avrei voluto essere in mezzo a voi ma, come sapete, mi trovo qui al policlinico perché ho ancora bisogno di un po’ di cure per la mia bronchite». Francesco ha poi ringraziato per l’affetto che gli sta arrivando da ogni parte, persino dalla parrocchia di Gaza che, fino a qualche giorno fa, riceveva la sua puntuale video-chiamata alle 18 e 30. È poi seguito un appello per la pace nel mondo, il ringraziamento ai medici e alla gente per le preghiere e la nomina di un vescovo irlandese: un gesto per dimostrare di essere saldamente al comando nonostante la malattia.\nTutti gli impegni giubilari che erano stati programmati in questi giorni sono saltati, eccezion fatta per la messa dedicata agli artisti che, ieri mattina, è stata celebrata dal cardinale Tolentino il quale ha letto l’omelia del Papa, diffondendo alcuni pensieri di Francesco sulle Beatitudini, la Magna Charta del cristiano. Agli artisti si è raccomandato di abbattere i muri, custodendo «la visione rivoluzionaria delle Beatitudini»: «La vostra missione è non solo di creare bellezza ma di rivelare la verità, perché la vera arte non è mai comoda». A San Pietro però non c’era il pienone giubilare. L’assenza del Papa si misurava eccome, e stavolta la chiesa era tristemente sguarnita mentre le telecamere vaticane faticavano a non inquadrare le seggiole vuote.\nConclave\nA rassicurare la Chiesa sulle condizioni di salute del Papa ci ha pensato anche il decano del Collegio Cardinalizio, cardinale Giovanni Battista Re, 90 anni ma lucidissimo e da poco riconfermato in quel ruolo da Francesco: «Sta migliorando e riprendendosi bene». Nel pomeriggio è arrivato anche il bollettino a riferire che il Papa riempiva il tempo con le cose che generalmente fanno tutti malati: aveva ricevuto l’eucarestia, seguito la messa in tv, letto e riposato.\nAd alimentare una certa ansia è anche l’assenza di qualsiasi immagine che ormai si protrae da tre giorni, cosa piuttosto insolita per un pontefice attento all’uso della comunicazione a 360 gradi. Una scelta certamente spiegabile (e condivisibile) per evitare di divulgare foto o filmati in cui affiorerebbero inutili particolari di fragilità fisica del Papa, magari con la flebo attaccata o forse mentre fa uso dell'ossigeno per respirare. I momenti di preoccupazione in curia generano (sempre) un lento movimento carsico, il cosiddetto pre-conclave, una sorta di test interno, fisiologico e parallelo all’andamento della salute papale. Al tam tam delle tifoserie, si affacciano sempre ipotesi fantasiose e fake news, si immaginano scenari. Un déjà-vu già sperimentato durante la malattia di Giovanni Paolo II, che in prima persona fece di tutto per aprire la strada della successione a Ratzinger, il suo più talentuoso e fidato collaboratore. Non è escluso che anche Francesco – in prospettiva – voglia fare lo stesso pensando a chi potrebbe continuare a portare avanti la sua «Chiesa-ospedale-da-campo».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Religion and Belief"
  ],
  "topics": [
    "Religion and Belief->pope",
    "Religion and Belief->religious leader"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Francesco",
        "sentiment": "none"
      }
    ],
    "organizations": [
      {
        "name": "Chiesa",
        "sentiment": "negative"
      }
    ],
    "locations": [
      {
        "name": "Santa Marta",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-18T04:49:42.776+02:00",
  "updated": "2025-02-18T04:49:42.776+02:00"
}