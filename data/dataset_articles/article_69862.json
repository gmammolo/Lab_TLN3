{
  "thread": {
    "uuid": "c4b11061a19c5f44bb86ecde42222c989acf7bf8",
    "url": "https://www.diaridegirona.cat/comarques/2025/02/18/bisbat-perd-20-capellans-5-anys-114414828.html",
    "site_full": "www.diaridegirona.cat",
    "site": "diaridegirona.cat",
    "site_section": "https://www.diaridegirona.cat/fotos/comarques",
    "site_categories": [
      "media",
      "top_news_es",
      "top_news"
    ],
    "section_title": "Imatges i fotos de Comarques, les imatges del día - Diari de Girona",
    "title": "El Bisbat perd un 20 per cent dels seus capellans en cinc anys",
    "title_full": "El Bisbat perd un 20 per cent dels seus capellans en cinc anys",
    "published": "2025-02-18T08:25:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://estaticos-cdn.prensaiberica.es/clip/0bc7ce2b-9187-470d-b94f-c1deac1fa5bd_16-9-discover-aspect-ratio_default_0.jpg",
    "performance_score": 0,
    "domain_rank": 62409,
    "domain_rank_updated": "2025-02-10T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c4b11061a19c5f44bb86ecde42222c989acf7bf8",
  "url": "https://www.diaridegirona.cat/comarques/2025/02/18/bisbat-perd-20-capellans-5-anys-114414828.html",
  "ord_in_thread": 0,
  "parent_url": null,
  "author": "Laura Fanals",
  "published": "2025-02-18T08:25:00.000+02:00",
  "title": "El Bisbat perd un 20 per cent dels seus capellans en cinc anys",
  "text": "El Bisbat perd un 20 per cent dels seus capellans en cinc anys\nLa diòcesi de Girona compta en aquests moments amb 102 preveres incardinats\nEl nombre de capellans del Bisbat de Girona continua amb la davallada que porta experimentant des de fa anys. Segons la Guia de l’Església de Girona 2025, que conté les dades de la diòcesi a 31 de desembre de 2024, en aquests moments hi ha 102 capellans incardinats. Es tracta de pràcticament un 20% menys dels que hi havia fa cinc anys, quan la xifra ascendia fins a 128, segons la Guia de 2020, que recollia dades de finals de 2019. Per tant, en el darrer lustre el Bisbat ha perdut 26 capellans. A més, no vol dir que els 102 que queden estiguin tots en actiu: n’hi ha que estan jubilats, de manera que assumeixen celebracions de forma molt puntual o a vegades, degut a la seva avançada edat o delicat estat de salut, ja no poden exercir. A la pràctica, això significa que els capellans en actiu, ajudats dels diaques, assumeixin un nombre cada vegada més elevat de parròquies.\nA més dels 102 capellans incardinats, el Bisbat també compta amb sis preveres més que resideixen a altres diòcesis. A més, hi ha tres preveres extradiocesans que resideixen a Girona i set preveres de la Prelatura de la Santa Creu i Opus Dei residents. D’altra banda, hi ha també cinc religiosos que ostenen un càrrec pastoral diocesà, tretze diaques (un més que l’any anterior) i 38 laics i religiosos amb responsabilitats pastorals parroquials.\nEl paper de diaques i laics\nDe fet, durant el mandat del bisbe Francesc Pardo, va procurar impulsar tant com va poder les figures dels diaques i laics amb responsabilitats pastorals, per tal que poguessin ajudar a donar cobertura a les parròquies davant el descens de capellans que s’ha anat experimentant en els darrers anys. De fet, si la mirada es fixa més enrere, el descens durant els últims vint-i-cinc anys ha estat espectacular. L’any 2000 (amb dades de 1999) hi havia 246 capellans a la diòcesi, de manera que ara han davallat a més de la meitat (-59 %). És a dir, al llarg d’aquest quart de segle s’han perdut 144 preveres a la diòcesi de Girona.\nAquesta disminució en el nombre de capellans, tanmateix, no s’ha vist reflectida -de moment- en una disminució de parròquies, ja que la xifra continua essent molt elevada. En aquests moments, el Bisbat compta amb 380 parròquies i dotze annexos, que es divideixen en tretze arxiprestats.\nTendència general a Catalunya\nL’elevada edat dels capellans de la diòcesi -que es troba entre les més altes de l’Estat-, així com l’escassetat de noves vocacions i, per tant, de possibles relleus, és el que ha portat a aquesta situació. El descens de capellans és especialment acusat a la diòcesi de Girona, tot i que la tendència a la baixa és la tònica general al conjunt de Catalunya.\nA finals del passat mes de desembre, la Conferència Episcopal Tarraconense va fer públic que el nombre de capellans ha caigut un 16,3% a Catalunya en sis anys, mentre que la quantitat de catequistes s’ha reduït a la meitat.\nDescens de les comunitats de monges\nTal com succeeix amb les vocacions sacerdotals, també s’està produint un descens progressiu en el nombre de vocacions per a la vida consagrada (és a dir, monges i monjos). Segons la Guia de 2025, la Diòcesi compta en aquests moments amb nou comunitats de vuit instituts de vida religiosa masculins, mentre que hi ha 35 comunitats de 18 instituts de vida religiosa femenins. Sense anar més lluny, l’any anterior hi havia 38 comunitats de 20 instituts de vida religiosa femenins. En canvi, en el cas dels convents masculins, la xifra s’ha mantingut estable. En el cas de les comunitats femenines (que són les més nombroses), estan experimentant un clar retrocés, ja que en els darrers anys han anat tancant diversos convents. Sense anar més lluny, les últimes en marxar han estat les Germanes de la Caritat de Terrades, que han abandonat el municipi després d’haver-hi tingut presència durant 26 anys. Tot i això, continuarà obert el centre sociosanitari. En aquest cas, com en molts d’altres, la marxa s’ha produït perquè ja només hi quedaven dues germanes, de manera que era inviable continuar amb la vida comunitària.\nRRSS WhatsApp\nRRSS Facebook\nRRSS Twitter\nRRSS email\nCopiar URL)\nNoticia guardada en tu perfil\nDenuncien un local de Girona per gairebé triplicar l’aforament permèsTroben mort un excursionista de 54 anys que feia una ruta pel PedraforcaUn mosso acaba amb dues costelles trencades en un accident a AiguavivaRoben a Salt el camió de l’empresa d’un exregidor de GironaDemanen que els acusats pel cas del gos de Navata siguin imputats per robatori i maltractament animalUn home cau de dos metres mentre manipulava el tendal d’un bar de BlanesEs fan passar per l'Ajuntament i estafen 500 euros a un veí de GironaMáximo Pradera: 'Vaig tenir càncer perquè cap metge em va fer mai la pregunta clau: Què menges?",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Religion and Belief"
  ],
  "topics": [
    "Religion and Belief->religious leader",
    "Religion and Belief->church"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://twitter.com/intent/tweet?original_referer=https://www.diaridegirona.cat/comarques/2025/02/18/bisbat-perd-20-capellans-5-anys-114414828.html&text=El%20Bisbat%20perd%20un%2020%20per%20cent%20dels%20seus%20capellans%20en%20cinc%20anys%20%20https://www.diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dtwitter%26utm_medium%3Dsocial%26utm_campaign%3Dbtn-share%20a%20trav%C3%A9s%20de%20%40diaridegirona",
    "https://www.facebook.com/sharer/sharer.php?u=https://www.diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dfacebook%26utm_medium%3Dsocial%26utm_campaign%3Dbtn-share",
    "https://api.whatsapp.com/send?text=El%20Bisbat%20perd%20un%2020%20per%20cent%20dels%20seus%20capellans%20en%20cinc%20anys%20https://www.diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dwhatsapp%26utm_medium%3Dsocial%26utm_campaign%3Dbtn-share",
    "https://api.whatsapp.com/send?text=El%20Bisbat%20perd%20un%2020%20per%20cent%20dels%20seus%20capellans%20en%20cinc%20anys%20https://diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dwhatsapp%26utm_medium%3Dsocial%26utm_campaign%3Dbtn-share",
    "https://www.facebook.com/sharer/sharer.php",
    "https://facebook.com/sharer/sharer.php?u=https://diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dfacebook%26utm_medium%3Dsocial%26utm_campaign%3Dbtn-share",
    "https://twitter.com/intent/tweet?original_referer=https://diaridegirona.cat/comarques/2025/02/18/bisbat-perd-20-capellans-5-anys-114414828.html&text=El%20Bisbat%20perd%20un%2020%20per%20cent%20dels%20seus%20capellans%20en%20cinc%20anys%20%20https://diaridegirona.cat/comarques/2025/02/18/bisbat-perd-20-capellans-5-anys-114414828.html%3Futm_source%3Dtwitter%26utm_medium%3Dsocial%26utm_campaign%3Dbtn-share%20a%20trav%C3%A9s%20de%20%40diaridegirona",
    "https://api.whatsapp.com/send",
    "https://twitter.com/intent/tweet"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-18T08:49:34.077+02:00",
  "updated": "2025-02-18T08:49:34.077+02:00"
}