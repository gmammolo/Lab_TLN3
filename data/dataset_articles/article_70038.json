{
  "thread": {
    "uuid": "8286b5cf77c279e888d97c0b081590fcd51136da",
    "url": "https://fides.org/it/news/76047-ASIA_MYANMAR_Mi_inginocchio_solo_davanti_a_Dio_le_ultime_parole_di_don_Donald_Martin_Ye_Naing_Win",
    "site_full": "fides.org",
    "site": "fides.org",
    "site_section": "https://fides.org",
    "site_categories": [
      "media",
      "travel",
      "africa"
    ],
    "section_title": "News - Agenzia Fides",
    "title": "ASIA/MYANMAR - \"Mi inginocchio solo davanti a Dio\": le ultime parole di don Donald Martin Ye Naing Win - Agenzia Fides",
    "title_full": "ASIA/MYANMAR - \"Mi inginocchio solo davanti a Dio\": le ultime parole di don Donald Martin Ye Naing Win - Agenzia Fides",
    "published": "2025-02-19T02:00:00.000+02:00",
    "replies_count": 0,
    "participants_count": 1,
    "site_type": "news",
    "country": "US",
    "main_image": "https://fides.org/app/webroot/files/appendeds/196/primopiano_19678.JPG",
    "performance_score": 0,
    "domain_rank": 33041,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "8286b5cf77c279e888d97c0b081590fcd51136da",
  "url": "https://fides.org/it/news/76047-ASIA_MYANMAR_Mi_inginocchio_solo_davanti_a_Dio_le_ultime_parole_di_don_Donald_Martin_Ye_Naing_Win",
  "ord_in_thread": 0,
  "parent_url": null,
  "author": "Agenzia Fides",
  "published": "2025-02-19T02:00:00.000+02:00",
  "title": "ASIA/MYANMAR - \"Mi inginocchio solo davanti a Dio\": le ultime parole di don Donald Martin Ye Naing Win - Agenzia Fides",
  "text": "Archdiocese of Mandalay\ndi Paolo Affatato\nMandalay (Agenzia Fides) - Quando, la sera del 14 febbraio, il commando di dieci persone armate è arrivato alla casa parrocchiale, nella chiesa di Nostra Signora di Lourdes, nel villaggio di Kangyi Taw (nel distretto di Shwe Bo della regione di Sagaing) , don Donald Martin Ye Naing Win, 44enne prete dell'Arcidiocesi di Mandalay, ha affrontato senza timore i dieci miliziani che si presentavano con fare minaccioso. I dieci avevano minacciato e silenziato due donne, insegnanti e collaboratrici della comunità parrocchiale, che erano presenti nel complesso della chiesa e che aiutavano il parroco a organizzare il servizio scolastico informale messo a disposizione della comunità circa quaranta famiglie cattoliche. Nella regione di Sagaing, interessata da scontri tra l'esercito birmano e le forze della resistenza, il sistema statale è collassato, non vi sono servizi pubblici e l'istruzione va avanti solo grazie a sporadiche iniziative spontanee come quelle delle parrocchie.\nSono le due donne presenti ai fatti, ora in un luogo protetto per motivi di sicurezz a riferire i dettagli della vicenda. La loro testimonianza, condivisa con l'Agenzia Fides, è già giunta al Ministero della Giustizia del Governo di Unità nazionale (NUG), in esilio, da cui dipendono le Forze di Difesa Popolare (PDF) che controllano il territorio, in quelle che vengono definite \"zone liberate\" cioè sottratte dalle forze di opposizione al controllo della giunta militare.\nGli uomini che hanno aggredito don Donald, raccontano le donne, erano in evidente stato di alterazione, dovuta all'alcool o alla droga. Venivano dal villaggio vicino. Non è chiaro il motivo per cui hanno assalito con tanta violenza il sacerdote. Appena giunti al cospetto del prete, il capo della banda ha intimato al prete di inginocchiarsi. Don Donald, persona di fede e carità, li ha osservati e, mantenendo la mitezza e la pace interiore che lo contraddistingue, da uomo e presbitero di retta coscienza, ha risposto pacificamente: \"Mi inginocchio soltanto davanti a Dio\". E poi ha ripreso con dolcezza: \"Cosa posso fare per voi? C'è una questione di cui possiamo parlare?\".\nAlle sue parole, uno degli uomini lo ha colpito alle spalle con un pugnale ancora nella suo fodero. Ma, nel brandire quell'arma, ha inavvertitamente colpito anche anche il capo del gruppo armato. Questi, già in stato di ebbrezza e in preda alla rabbia, derivante anche dalla risposta di don Donald, ha sguainato un coltello e ha cominciato a infierire sul sacerdote, colpendolo ripetutamente e con brutalità al corpo e alla gola. Donald non ha proferito una parola nè un lamento. Ha subito quella violenza insensata senza reagire, da innocente, \"come un agnello al macello\" ripetono le testimoni. Gli altri uomini sono rimasti a guardare mentre si compiva l'assassinio. Per i ripetuti colpi alla gola, la testa era quasi staccata dal corpo, in un lago di sangue. Compiuto il delitto, il gruppo di uomini s è allontanato.\nLe donne hanno dato l'allarme chiamando la gente del villaggio che, tra lo shock e il pianto, ha provveduto a prendere, lavare, onorare il corpo senza vita. Sono stati poi allertati i militari delle Forze di Difesa Popolare che hanno rintracciato e arrestato gli aggressori. La testimonianza delle due donne è stata registrata ed è stata inviata al Governo di Unità Nazionale, che - recita un comunicato - si dice \"profondamente rattristato per l'omicidio del parroco don Donald Martin di Mandalay\" e si impegnerà a \"punire gli autori dell'omicidio secondo la legge\". \"Le Forze di Difesa Popolare (PDF) del Distretto di Shwebo hanno arrestato 10 sospettati nello stesso giorno\", avviando le opportune indagini, prosegue il testo. \"Gli accusati - riferisce la nota del NUG - appartengono a un gruppo di difesa locale. Poiché si sa che sono forze armate, il Governo di Unità Nazionale e il Ministero della Difesa intraprenderanno azioni legali\" applicando la legge prevista per i militari\". \"Il Governo di Unità Nazionale - conclude - condanna fermamente gli attacchi di civili compresi i leader religiosi da parte di qualsiasi organizzazione\".\nCome spiega l'Associazione di assistenza per i prigionieri politici\" (AAPP), nelle aree controllate dalla resistenza - che sono una sorta di \"stato parallelo\" - \"non esiste un quadro giuridico definitivo che guidi la governance, l'amministrazione, la legislazione\". In alcune aree liberate, \"vigono sistemi giudiziari con giudici distrettuali che stabiliscono un processo, in alcuni casi implementando i propri quadri giuridici\".\nNel contesto attuale, d'altronde \"è difficile redigere e implementare leggi completamente nuove e di conseguenza, le leggi nazionali promulgate e modificate dall'esercito negli anni scorsi per il Myanmar, sono ancora utilizzate in molte aree liberate\". Tuttavia si cerca di applicare in modo selettivo quelle leggi che \"sono in linea con gli standard internazionali sui diritti umani\", facendo attenzione a quelle norme promulgate dalle diverse giunte militari, alternatesi al governo della nazione, che danno \" un potere eccessivo alle autorità e punizioni sproporzionate\". La AAPP nota la necessità di una \" riforma giudiziaria globale\", per \"un sistema equo e giusto\" in cui nessun organismo (giudici, organi amministrativi, ufficiali di polizia locale e altri gruppi armati), indipendentemente dal suo status, \"sia al di sopra della legge\".\nNel frattempo, si nota, chiunque è accusato di un crimine deve avere l'opportunità di difendersi. Attualmente, nelle aree liberate un giudice distrettuale ha l'autorità di imporre la pena di morte. L'imputato se viene condannato alla pena capitale, non ha de facto diritto di appello.\n(Agenzia Fides 19/2/2025)",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Religion and Belief",
    "Human Interest"
  ],
  "topics": [
    "Religion and Belief->religious conflict",
    "Religion and Belief->religious leader",
    "Human Interest->funeral and memorial service"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Donald Martin Ye Naing Win",
        "sentiment": "none"
      },
      {
        "name": "Shwe Bo",
        "sentiment": "none"
      }
    ],
    "organizations": [
      {
        "name": "Agenzia Fides",
        "sentiment": "negative"
      },
      {
        "name": "Arcidiocesi",
        "sentiment": "none"
      },
      {
        "name": "esercito",
        "sentiment": "none"
      }
    ],
    "locations": [
      {
        "name": "chiesa di Nostra Signora di Lourdes",
        "sentiment": "none"
      },
      {
        "name": "Mandalay",
        "sentiment": "none"
      },
      {
        "name": "Sagaing",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-19T12:54:47.227+02:00",
  "updated": "2025-02-19T12:54:47.227+02:00"
}