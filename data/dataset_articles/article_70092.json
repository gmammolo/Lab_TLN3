{
  "thread": {
    "uuid": "f08a99abf699b349ae1e4761b3389d6cff590541",
    "url": "https://www.vilaweb.cat/noticies/lluita-de-poder-al-vatica-per-substituir-el-papa-qui-mana-mentre-francesc-es-a-lhospital",
    "site_full": "www.vilaweb.cat",
    "site": "vilaweb.cat",
    "site_section": "https://www.vilaweb.cat",
    "site_categories": [
      "politics",
      "law_government_and_politics",
      "top_news_es",
      "top_news"
    ],
    "section_title": "VilaWeb - Diari digital líder en català. Última hora, notícies, opinió i vídeos",
    "title": "Lluita de poder al Vaticà per a substituir el papa: qui mana mentre Francesc és a l'hospital?",
    "title_full": "Lluita de poder al Vaticà per a substituir el papa: qui mana mentre Francesc és a l'hospital?",
    "published": "2025-02-19T22:40:00.000+02:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://imatges.vilaweb.cat/nacional/wp-content/uploads/2025/02/HL2E55U627FFJ2YKVKJ7BEY4PQ-19134754-1024x576.jpg",
    "performance_score": 0,
    "domain_rank": 29409,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f08a99abf699b349ae1e4761b3389d6cff590541",
  "url": "https://www.vilaweb.cat/noticies/lluita-de-poder-al-vatica-per-substituir-el-papa-qui-mana-mentre-francesc-es-a-lhospital",
  "ord_in_thread": 0,
  "parent_url": null,
  "author": "Michele M. Ippolito \\/ Fanpage.it",
  "published": "2025-02-19T22:40:00.000+02:00",
  "title": "Lluita de poder al Vaticà per a substituir el papa: qui mana mentre Francesc és a l'hospital?",
  "text": "19.02.2025 - 21:40\nL’estat de salut del papa Francesc es considera “complex” i els metges preveuen que romandrà en tractament a l’Hospital Gemelli de Roma entre vint dies i trenta, llevat que es trobi la manera de traslladar-lo a la Casa de Santa Marta i tractar-lo allà. Però aquesta opció és poc probable, atès que el papa té vuitanta-vuit anys i qualsevol trasllat podria complicar el seu estat de salut.\nEl papa no exerceix cap activitat de govern, però la maquinària del Vaticà no es pot aturar. Hi ha massa obligacions polítiques, administratives i pastorals, massa responsabilitats vinculades a la direcció de més de mil milions de catòlics a tot el món. La Santa Seu no preveu cap període d’inactivitat i, per a situacions com aquesta, hi ha una cadena de comandament establerta en les normes internes.\nAquests dies, la gestió de l’Església hauria de recaure en el cardenal irlandès Kevin Joseph Farrell, nomenat camarlenc pel papa Francesc el 2019. Farrell té la tasca d’administrar la sede vacante, gestionant els béns i els drets temporals de la Santa Seu. Hi ha uns quants documents vaticans que defineixen clarament el paper del camarlenc en cas de mort del pontífex, però aquestes mateixes normes també s’apliquen en cas d’impediment temporal o permanent del papa.\nTanmateix, les qüestions polítiques continuen sota el control del secretari d’estat, el cardenal italià Pietro Parolin, que fa funcions de primer ministre del Vaticà. Es diu que, a banda dels membres de la família pontifícia i dels ajudants de cambra del papa, Parolin és l’únic alt prelat que té permís per a visitar-lo a la seva habitació del Gemelli sempre que calgui, fet que demostra el seu gran pes polític dins el Vaticà.\nEl papa Francesc té un cercle reduït de col·laboradors de confiança, els mateixos que avui prenen decisions amb ell o, fins i tot, en el seu nom. De fet, un cardenal crític amb Francesc, l’alemany Gerhard Müller, que Francesc va destituir fa anys com a prefecte de la Congregació per a la Doctrina de la Fe, va escriure el 2023 en un llibre que el papa estava envoltat “d’una mena de cercle màgic que orbita al voltant de Santa Marta format per persones sense preparació teològica”. Entre aquests, hi ha el cardenal polonès Konrad Krajewski, almoiner pontifici, un home en qui Francesc té una confiança gairebé cega.\nHistòricament, quan un papa ha estat greument malalt, les estructures de poder han experimentat alteracions. Sor Pascalina Lehnert va tenir una influència enorme sobre Pius XII, després d’haver estat la seva col·laboradora més estreta durant quaranta anys. Quan Joan Pau II es trobava molt malalt, en els mesos previs a la seva mort, era sabut que les decisions més importants no les prenia cap cardenal, sinó el seu secretari particular, el futur cardenal Stanisław Dziwisz. Ara per ara, Francesc continua lúcid, però no és clar quines maniobres de poder i reajustaments hi haurà al Vaticà si el seu estat empitjora.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "negative",
  "categories": [
    "Politics",
    "Religion and Belief",
    "Social Issue"
  ],
  "topics": [
    "Politics->government",
    "Politics->church elections",
    "Politics->political candidates",
    "Religion and Belief->relations between religion and government",
    "Religion and Belief->pope",
    "Religion and Belief->religious leader",
    "Social Issue->religious discrimination"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-19T23:28:56.688+02:00",
  "updated": "2025-02-19T23:28:56.688+02:00"
}