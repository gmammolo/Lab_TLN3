{
  "thread": {
    "uuid": "53cae86c3e0c9c683e4eccdca9f977754a3b5033",
    "url": "https://lasentinella.gelocal.it/italia-mondo/2025/02/20/news/suore_burgos_preti_arriondas-15013439",
    "site_full": "lasentinella.gelocal.it",
    "site": "gelocal.it",
    "site_section": "https://lasentinella.gelocal.it",
    "site_categories": [
      "media"
    ],
    "section_title": "\n   La Sentinella - Ivrea\n  ",
    "title": "Suore ribelli, il ristorante di clausura e il via vai di preti. Gli affari tra fede e lingotti d'oro",
    "title_full": "Suore ribelli, il ristorante di clausura e il via vai di preti. Gli affari tra fede e lingotti d'oro",
    "published": "2025-02-20T15:15:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/lastampa/2025/02/20/141537337-eb7142e0-5bdb-4f15-b93a-6c505cdfeb40.jpg",
    "performance_score": 0,
    "domain_rank": 6555,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "53cae86c3e0c9c683e4eccdca9f977754a3b5033",
  "url": "https://lasentinella.gelocal.it/italia-mondo/2025/02/20/news/suore_burgos_preti_arriondas-15013439",
  "ord_in_thread": 0,
  "parent_url": null,
  "author": "La Sentinella del Canavese",
  "published": "2025-02-20T15:15:00.000+02:00",
  "title": "Suore ribelli, il ristorante di clausura e il via vai di preti. Gli affari tra fede e lingotti d'oro",
  "text": "Suore ribelli, il ristorante di clausura e il via vai di preti. Gli affari tra fede e lingotti d’oro\nNei locali dell'hotel di Arriondas, in quella che chiamano la «cappella del ristorante di clausura Santa María del Chicu» continua il ricambio di sacerdoti mentre le suore sono finite sotto accusa\nCreato da\nLe suore ribelli di Belorado, prossimamente imprenditrici con l’apertura di un “ristorante di clausura” ad Arriondas nelle Asturie, continuano a far parlare. Oltre ai problemi con la legge, legati alla vendita di lingotti d’oro che ha insospettito le autorità spagnole, sembrano aver legato il loro nome a una lunga serie di sacerdoti con diverse ombre nel loro passato. Sembra continuo il via vai di preti sedevacantisti (corrente del tradizionalismo cattolico secondo cui tutti i papi sono illegittimi dopo papa Pio XII ultimo vicario di Cristo per loro, ndr), prima avvicinati e poi allontanati senza particolari ragioni.\nAppena dieci giorni fa era stata annunciata la presenza nella struttura che hanno affittato ad Arriondas per far partire il loro ristorante, del vescovo Rafael Cloquell, di origine valenciana ma formatosi nel sedevacantismo in Germania. Ora sembra che un suo discepolo abbia preso il suo posto: padre Manuel – «di origine tedesca», che secondo il comunicato stampa sarà incaricato di «amministrare i sacramenti» alle ex-religiose, in quella che hanno ribattezzato, senza alcun imbarazzo, come «cappella del ristorante di clausura Santa María del Chicu».\nSecondo quanto affermato dal capo ufficio stampa, la collaborazione dei religiosi sedevacantisti con le ex-monache «è a rotazione». «Aiutano le sorelle nelle messe quotidiane e sono figure che vanno e vengono, si alternano e collaborano con l’attività religiosa quotidiana», aggiunge, confermando inoltre che «il sacerdote padre Manuel ha già celebrato la prima messa nella cappella del ristorante di clausura Santa María del Chicu delle monache ad Arriondas».\nUn’operazione di renaming che sfrutta il nome dell’hotel che hanno affittato per 1.600 euro al mese – Ribera del Chicu – ma che non riesce a nascondere l’improvvisazione del loro nuovo spazio sacro. Quest’ultimo appare più simile alle cappelle della «Chiesa conciliare», da loro stesse criticate al momento del loro scisma, che a un luogo in cui regni il massimo rispetto per la liturgia, come speravano di trovare con l’uscita dalla Chiesa cattolica.\nNel video diffuso, si può osservare come abbiano ricreato una cappella in quello che sembra uno spazio aperto alla fine del corridoio dell’hotel, con semplici tende al posto delle vetrate e sedie provienti dalla sala da pranzo per i fedeli, mentre un tavolo alto funge da altare. Gli ornamenti liturgici sono collocati su una scaffalatura metallica di design moderno, situata sotto il pulsante di emergenza antincendio. Inoltre, sopra l’altare, le preghiere, invece di essere incorniciate in tradizionali cornici d’argento, sono protette da buste perforate in polipropilene con fori multipli, reperibili in cartoleria per meno di cinque euro a confezione da cento.\nIl video mostra anche che la “comunità” di Arriondas è ora composta da quattro delle ex-monache, la metà di quelle che ancora rimangono fedeli allo scisma di Belorado. In particolare, si tratta di quelle precedentemente conosciute come suor Sion, suor Myriam e suor Alma, le prime ad arrivare sul posto, alle quali sembra essersi unita suor Berit.\nSecondo quanto dichiarato da quest’ultima in un video precedente, sarà presente ad Arriondas «quando sarà necessario per aiutare in alcune preparazioni o nel ristorante» e, «quando non sarà necessario, starò a Belorado prendendomi cura delle sorelle anziane e del pollaio domestico».\nCosì, al continuo avvicendarsi di sacerdoti si aggiunge anche quello delle ex-religiose, che, nonostante la loro presunta clausura, si spostano da un luogo all’altro. In realtà, i motivi di questo continuo via vai sono molto diversi e le circostanze che portano le ex-monache ad abbandonare i monasteri sono molto più terrene di quanto affermano nei loro comunicati stampa.\nIl lungo elenco di sacerdoti avvicinati e poi allontanati\nI primi ad arrivare a Belorado, proprio all’inizio dello scisma, furono il vescovo scomunicato Pablo Rojas e il suo fedele sacerdote José Ceacero, ex barman espulso dall’associazione di categoria spagnola nonostante abbia vinto importanti concorsi.\nArrivarono con l’aura di rappresentare un’importante entità sedevacantista, la Pia Unione di San Paolo Apostolo, che, secondo loro, disponeva di diverse cappelle, di un fiorente seminario ad Alar del Rey (Palencia) e del sostegno dell’alta società di Biscaglia.\nAnna Donelli, la suora al servizio dei clan arrestata nalla maxi-operazione contro la ‘ndrangheta\nTuttavia, come dimostrato dal quotidiano ABC, né i fedeli, né il passato nobiliare, né le proprietà, né le cappelle esistevano realmente, e il seminario di Alar del Rey era abitato solo da Rojas, Ceacero e i loro pastori tedeschi, con cui il vescovo scomunicato si concedeva passeggiate bucoliche lungo la riva del canale di Castiglia. La Pia Unione si riduceva, in realtà, a una coppia di amici – si conoscevano sin dall’infanzia a Linares – che avevano tentato di diventare sacerdoti cattolici ma non erano stati accettati in seminario.\nNel caos iniziale dello scisma, Rojas e Ceacero assunsero un ruolo di primo piano, in particolare il “prete barman”, che divenne il portavoce improvvisato della comunità con i suoi bollettini quotidiani davanti alle porte del monastero. Un atteggiamento che non piacque alle ex-monache, soprattutto all’ex-badessa, che li espulse da Belorado proprio mentre l’arcivescovado di Burgos decretava la scomunica delle dieci religiose protagoniste dello scisma per aver rinnegato l’autorità del Papa e dei vescovi cattolici.\nRojas rimase molto ferito dalla decisione e ammise in un’intervista a ABC di essere stato «usato» dall’ex-badessa.\n«Camminiamo libere e sole in difesa della fede cattolica», dichiararono allora le ex-monache. Tuttavia, l’espulsione improvvisa del vescovo scomunicato e del “prete barman” lasciò la comunità senza un cappellano che celebrasse i sacramenti nel monastero e fornisse assistenza religiosa. Una situazione poco coerente per un gruppo che sostiene di aver rotto con Roma per vivere in modo più autentico la vita consacrata.\nVerso la fine dell’estate è arrivato a Belorado anche il sacerdote argentino Sergio Casas Silva, che nel suo curriculum, oltre alla formazione ecclesiastica, vantava il titolo di giudice collegiale di boxe e campione nazionale di preparazione del mate nel 2017. Casas Silva era stato ordinato sacerdote all'interno della Chiesa cattolica, ma la sua adesione al sedevacantismo gli aveva causato la scomunica. Secondo quanto affermato da lui stesso, si sarebbe poi fatto riordinare sub conditione dal vescovo sedevacantista John Hesson, anche se quest’ultimo nega di aver presieduto l’ordinazione.\nLe ex-monache non hanno mai reso pubblica la presenza di Casas Silva a Belorado, ma in alcune interviste hanno parlato di una generica «assistenza spirituale». Poco dopo, il sacerdote argentino lasciò il posto al vescovo sedevacantista brasiliano Rodrigo da Silva. I due si incontrarono nei primi giorni di settembre a Madrid, insieme a Rafael Cloquell, che solo nove giorni fa è stato presentato come il «nuovo vescovo» di Belorado.\nNel novembre successivo, dopo aver lasciato il Seminário São José in Brasile, Da Silva si trasferì a Belorado. Arrivò accompagnato da un seminarista, Paulo Cavalcante. Entrambi tentarono di stabilirsi in Spagna, nonostante fossero entrati con un visto turistico che li obbligava a lasciare il Paese ogni tre mesi per evitare di soggiornare illegalmente. Cavalcante pubblicò foto da Belorado sulla sua pagina Instagram, chiedendo donazioni per proseguire i suoi studi ecclesiastici, ma senza grande successo. Qualche settimana dopo, tentò di vendere su un sito di seconda mano un breviario del 1957 per 1.000 euro. Sebbene le ex-monache abbiano negato che il libro provenisse dalla loro biblioteca, si trattava di un’edizione specifica per monasteri di spiritualità francescana, come le clarisse.\nCavalcante lanciò anche un crowdfunding per acquistare «una proprietà a Burgos, in Spagna, che ospiterà il Seminario San José». L’iniziativa ebbe un risultato quasi nullo: in tre mesi raccolse solo 127 euro sui 194.000 previsti. Lo 0% dell’obiettivo, secondo l’applicazione.\nDi fronte a questa situazione e con il visto turistico in scadenza, Da Silva e Cavalcante all’inizio di questo mese sono tornati in vari Paesi dell’America Latina, intraprendendo un tour tra diverse comunità sedevacantiste. Un elemento comune nei manifesti che pubblicizzano i loro incontri è la richiesta di donazioni ai fedeli per sostenere la loro missione apostolica.\nDopo la partenza di Da Silva, è entrato in scena il valenciano Rafael Cloquell. Dopo un breve periodo nel seminario di Valencia, dal quale si allontanò per le sue posizioni tradizionaliste, emigrò in Svizzera, dove entrò in contatto con i lefebvriani. Lì, affiliato a gruppi sedevacantisti, fu ordinato sacerdote e successivamente consacrato vescovo in due cerimonie considerate illecite dalla Chiesa cattolica, poiché prive della necessaria autorizzazione.\nLe ex-monache annunciarono che la sua presenza sarebbe stata «temporanea», e così è stato: appena nove giorni dopo, le ex-clarisse hanno accolto il loro sesto cappellano in nove mesi.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Religion and Belief"
  ],
  "topics": [
    "Religion and Belief->religious facility",
    "Religion and Belief->religious conflict"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [
    "https://www.lastampa.it/esteri/2025/02/18/news/burgos_suore_ristorante_sequestro_denaro-15009855/",
    "https://www.lastampa.it/esteri/2025/02/18/news/burgos_suore_ristorante_sequestro_denaro-15009855",
    "https://lastampa.it/esteri/2025/02/18/news/burgos_suore_ristorante_sequestro_denaro-15009855/"
  ],
  "external_images": [],
  "entities": {
    "persons": [
      {
        "name": " Rafael Cloqu",
        "sentiment": "none"
      },
      {
        "name": " Pio XI",
        "sentiment": "none"
      },
      {
        "name": " Crist",
        "sentiment": "none"
      }
    ],
    "organizations": [],
    "locations": [
      {
        "name": " Belorad",
        "sentiment": "none"
      },
      {
        "name": " Asturi",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-20T15:24:50.744+02:00",
  "updated": "2025-02-20T15:24:50.744+02:00"
}