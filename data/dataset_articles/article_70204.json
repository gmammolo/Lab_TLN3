{
  "thread": {
    "uuid": "e8f6a61affca1d20076193fb5baf093348e756cf",
    "url": "https://www.bresciaoggi.it/news/veneto/mozione-della-lega-a-venezia-daspo-per-chi-indossa-il-burqa-1.12594759",
    "site_full": "www.bresciaoggi.it",
    "site": "bresciaoggi.it",
    "site_section": "https://www.bresciaoggi.it/news/veneto",
    "site_categories": [
      "media",
      "world_soccer",
      "sports"
    ],
    "section_title": "Veneto | News | Bresciaoggi",
    "title": "Mozione della Lega a Venezia: «Daspo per chi indossa il burqa»",
    "title_full": "Mozione della Lega a Venezia: «Daspo per chi indossa il burqa»",
    "published": "2025-02-20T17:26:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bresciaoggi.it/image/contentid/policy:1.12594760:1740065013/image.jpg?f=16x9&amp;h=450&amp;w=800&amp;$p$f$h$w=7061f55",
    "performance_score": 0,
    "domain_rank": 68014,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e8f6a61affca1d20076193fb5baf093348e756cf",
  "url": "https://www.bresciaoggi.it/news/veneto/mozione-della-lega-a-venezia-daspo-per-chi-indossa-il-burqa-1.12594759",
  "ord_in_thread": 0,
  "parent_url": null,
  "author": "Società Editrice Athesis S.p.A.",
  "published": "2025-02-20T17:26:00.000+02:00",
  "title": "Mozione della Lega a Venezia: «Daspo per chi indossa il burqa»",
  "text": "Una mozione per vietare l'utilizzo del burqa o il niqab per coprire il volto, prevedendo anche il Daspo urbano per chi li indossa, è stata depositata dal gruppo della Lega al Consiglio comunale di Venezia.\nA firmare l'istanza - riportano i quotidiani locali - è il capogruppo Alex Bazzaro assieme ai consiglieri Riccardo Brunello, Giovanni Giusto (che è delegato del sindaco alle 'tradizioni veneziane'), Paolo Tagliapietra e Nicola Gervasutti.\nDaspo e sanzioni, aggiungono gli esponenti leghisti, andrebbero estese anche agli uomini, qualora obbligassero le donne a indossare il velo, e ai genitori in caso di minori a volto coperto.\n«Chiediamo al sindaco - ha dichiarato Bazzaro - di prendere posizione come atto politico: il niqab è una violazione dei diritti della donna. Non conosco altre confessioni religiose che impongano di celare il volto. Siamo, comunque, aperti al dialogo e a qualsiasi ragionamento sul tema e porteremo la mozione in Consiglio comunale».\nSull'argomento, l'assessore Michele Zuin, di Forza Italia, ha definito la posizione «un po' tranchant. Questa mozione è troppo restrittiva, per noi si deve valutare caso per caso. E sicuramente siamo contrari al Daspo. È comunque un tema che va trattato a livello nazionale, non a Venezia».\nPer il capogruppo della Lista Brugnaro, Alessio De Rossi, «la mozione è generata da una sensibilità condivisa anche in termini di pubblica sicurezza, e merita un approfondimento giuridico sulle tipologie di provvedimento che si possono prendere e la loro efficacia, che dovrebbe essere non limitata alla singola sensibilità locale, bensì a livello nazionale».\nContrari gli esponenti dell'opposizione: «Nell'ansia di lanciare l'ennesima crociata ideologico-propagandistica, la Lega attacca il (proprio) Ministro dell'Interno, che non farebbe rispettare le leggi vigenti sull'abbigliamento in pubblico», ha commentato Gianfranco Bettin (Verdi).",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Politics",
    "Social Issue",
    "Religion and Belief"
  ],
  "topics": [
    "Politics->censorship and freedom of speech",
    "Politics->fundamental rights",
    "Politics->political process",
    "Social Issue->social problem",
    "Social Issue->religious discrimination",
    "Social Issue->discrimination",
    "Religion and Belief->islam",
    "Religion and Belief->religious conflict",
    "Religion and Belief->relations between religion and government"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Paolo Tagliapietra",
        "sentiment": "none"
      },
      {
        "name": "Riccardo Brunello",
        "sentiment": "none"
      },
      {
        "name": "Nicola Gervasutti",
        "sentiment": "none"
      },
      {
        "name": "Giovanni Giusto",
        "sentiment": "none"
      },
      {
        "name": "Alex Bazzaro",
        "sentiment": "none"
      },
      {
        "name": "Michele Zuin",
        "sentiment": "none"
      }
    ],
    "organizations": [
      {
        "name": "D",
        "sentiment": "negative"
      },
      {
        "name": "Consiglio comunale",
        "sentiment": "none"
      },
      {
        "name": "Forza Italia",
        "sentiment": "none"
      },
      {
        "name": "Lega",
        "sentiment": "none"
      }
    ],
    "locations": [
      {
        "name": "Venezia",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-20T23:41:53.891+02:00",
  "updated": "2025-02-20T23:41:53.891+02:00"
}