{
  "thread": {
    "uuid": "0437c210307da70b09842f1f2514474ff8a9daa6",
    "url": "https://www.giornaledibrescia.it/cronaca/pochi-fedeli-annullata-messa-sabato-collio-dzx7z3xq",
    "site_full": "www.giornaledibrescia.it",
    "site": "giornaledibrescia.it",
    "site_section": "https://www.giornaledibrescia.it",
    "site_categories": [
      "media",
      "top_news_it",
      "top_news"
    ],
    "section_title": "Giornale di Brescia: notizie e video di Brescia e provincia",
    "title": "Pochi fedeli a messa: il parroco di Collio cancella quella del sabato",
    "title_full": "Pochi fedeli a messa: il parroco di Collio cancella quella del sabato",
    "published": "2025-02-22T07:00:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://api.gdb.atexcloud.io/image-service/view/acePublic/alias/contentid/1heklc4yxyd6tzz0te0/0/la-chiesa-di-collio.webp?f=16%3A9&amp;w=826",
    "performance_score": 0,
    "domain_rank": 50689,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "0437c210307da70b09842f1f2514474ff8a9daa6",
  "url": "https://www.giornaledibrescia.it/cronaca/pochi-fedeli-annullata-messa-sabato-collio-dzx7z3xq",
  "ord_in_thread": 0,
  "parent_url": null,
  "author": null,
  "published": "2025-02-22T07:00:00.000+02:00",
  "title": "Pochi fedeli a messa: il parroco di Collio cancella quella del sabato",
  "text": "Pochi fedeli a messa: il parroco di Collio cancella quella del sabato\nIl calo inarrestabile dei fedeli alle messe ha portato il parroco di Collio e frazioni, don Battista Dassa, a decidere di eliminare la celebrazione del sabato sera. Succederà a partire dal primo marzo.\nConfusione sui social\nPer comunicarlo ai parrocchiani, il sacerdote ha affisso alcune settimane fa un biglietto fuori dalla chiesa. La comunicazione è approdata nelle scorse ore sul gruppo Facebook «Non sei di Collio se…», dove, come spesso accade in situazioni social come questa, non ha mancato di sollevare incomprensioni e anche qualche critica. Il post ha creato una certa confusione e, a giudicare dai commenti, non è stata compresa la decisione presa dal parroco.\nContattato personalmente, don Dassa precisa che «quello che è stato scritto da alcuni utenti su Facebook non corrisponde a verità, perché non è assolutamente vero che sono state tolte più messe: l’unica che a partire dal prossimo primo marzo non sarà più celebrata è quella delle 18.30 del sabato nella chiesa di Collio. Le altre rimangono confermate».\nLa situazione\nContinueranno, quindi, a esserci quella delle 17 del sabato a San Colombano e, la domenica, quella delle 8.30 a Tizio, alle 10 a Memmo e alle 18.30 a Collio, più le funzioni infrasettimanali. Cosa ha spinto il don a stralciare l’appuntamento religioso? «In questi ultimi tre anni la partecipazione delle persone alla messa è andata progressivamente calando – spiega –. E non solo durante le messe tradizionali: il giorno di Natale non c’erano più di dieci fedeli tra i banchi. Addirittura durante i giorni feriali, come il lunedì e il mercoledì a San Colombano e il martedì e giovedì a Collio, capita che non presenzino più di una o due persone: a che pro mantenere quella delle 18.30 del sabato?». Stando così le cose, don Dassa ha deciso di conseguenza. Non tutti, però – confusione creata dal post su Facebook a parte – hanno accolto di buon grado questa novità.\nRiproduzione riservata © Giornale di Brescia\nIscriviti al canale WhatsApp del GdB e resta aggiornato\n@Buongiorno Brescia\nLa newsletter del mattino, per iniziare la giornata sapendo che aria tira in città, provincia e non solo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Religion and Belief",
    "Social Issue",
    "Human Interest"
  ],
  "topics": [
    "Religion and Belief->christianity",
    "Religion and Belief->church",
    "Social Issue->religious discrimination",
    "Social Issue->communities",
    "Social Issue->demographics"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.facebook.com/groups/657386827653671",
    "https://whatsapp.com/channel/0029VaCjau3BvvsbWtZsh102",
    "https://www.whatsapp.com/channel/0029VaCjau3BvvsbWtZsh102",
    "https://facebook.com/groups/657386827653671"
  ],
  "external_images": [],
  "entities": {
    "persons": [],
    "organizations": [],
    "locations": [
      {
        "name": "Battista Dassa",
        "sentiment": "none"
      },
      {
        "name": "Collio",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-22T07:04:53.889+02:00",
  "updated": "2025-02-22T07:04:53.889+02:00"
}