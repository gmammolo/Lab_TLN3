{
  "thread": {
    "uuid": "6c6c3c5da402e19f65036985388f341514264cae",
    "url": "https://www.farodiroma.it/aggiornato-papa-francesco-ha-avuto-una-crisi-respiratoria-prolungata-tempi-non-brevi-per-il-ritorno-in-vaticano-parolin-inutili-le-speculazioni-sulle-dimissioni-s-c",
    "site_full": "www.farodiroma.it",
    "site": "farodiroma.it",
    "site_section": "https://www.farodiroma.it/rss",
    "site_categories": [
      "media"
    ],
    "section_title": "FarodiRoma",
    "title": "\"Papa Francesco ha avuto una crisi respiratoria prolungata\". Tempi non brevi per il ritorno in Vaticano. Parolin: \"Inutili le speculazioni sulle dimissioni\" (S.C.)",
    "title_full": "\"Papa Francesco ha avuto una crisi respiratoria prolungata\". Tempi non brevi per il ritorno in Vaticano. Parolin: \"Inutili le speculazioni sulle dimissioni\" (S.C.)",
    "published": "2025-02-22T20:32:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.farodiroma.it/wp-content/uploads/2018/11/20121130_gemelli.jpg",
    "performance_score": 0,
    "domain_rank": 160412,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6c6c3c5da402e19f65036985388f341514264cae",
  "url": "https://www.farodiroma.it/aggiornato-papa-francesco-ha-avuto-una-crisi-respiratoria-prolungata-tempi-non-brevi-per-il-ritorno-in-vaticano-parolin-inutili-le-speculazioni-sulle-dimissioni-s-c",
  "ord_in_thread": 0,
  "parent_url": null,
  "author": "redazione",
  "published": "2025-02-22T20:32:00.000+02:00",
  "title": "\"Papa Francesco ha avuto una crisi respiratoria prolungata\". Tempi non brevi per il ritorno in Vaticano. Parolin: \"Inutili le speculazioni sulle dimissioni\" (S.C.)",
  "text": "“Le condizioni del Santo Padre continuano ad essere critiche, pertanto, come spiegato ieri, il Papa non è fuori pericolo. Questa mattina Papa Francesco ha presentato una crisi respiratoria asmatiforme di entità prolungata nel tempo, che ha richiesto anche l’applicazione di ossigeno ad alti flussi. Gli esami del sangue odierni hanno inoltre evidenziato una piastrinopenia, associata ad un’anemia, che ha richiesto la somministrazione di emotrasfusioni. Il Santo Padre continua ad essere vigile e ha trascorso la giornata in poltrona anche se più sofferente rispetto a ieri. Al momento la prognosi è riservata”. Questo il bollettino medico diffuso in serata dalla Sala Stampa della Santa Sede. Non si tratta di un annuncio drammatico, ma certo il tono è diverso da quello tranquillizzante usato ieri nel briefing al Gemelli, dove il Papa è ricoverato al decimo piano ormai da più di una settimana.\n“In una intervista al Corriere della Sera, il cardinale segretario di Stato Pietro Parolin ha intanto smentito seccamente le voci sulle possibili dimissioni di Papa Francesco. “Mi sembrano – ha detto – tutte inutili speculazioni. Ora stiamo pensando alla salute del Santo Padre, alla sua ripresa, al suo ritorno in Vaticano: queste sono le uniche cose che contano”.\nQuanto alla diffusione di notizie false e all’aleggiare di corvi intorno al Vaticano, il porporato ha commentato: “Sinceramente, devo dire che non conosco se ci sono manovre del genere e cerco, in ogni caso, di restarne fuori. D’altra parte, penso sia abbastanza normale che in queste situazioni si possano diffondere voci incontrollate o venga pronunciato qualche commento fuori luogo: non è certo la prima volta che accade. Non credo però che ci sia alcun movimento particolare, e finora non ho sentito niente del genere”.\nVatican News ha fatto sapere inoltre che il cardinale Parolin, tornato pochi giorni fa dal Burkina Faso, ha comunicato al Papa – che è ricoverato al Gemelli da venerdì della scorsa settimana – di essere disponibile a incontrarlo in ospedale, se lo ritiene necessario, “ma finora non c’è stato bisogno”. “Al riguardo – ha aggiunto – è meglio che resti protetto e abbia meno visite possibile, per poter riposare e così rendere più efficaci le terapie a cui è sottoposto. Grazie a Dio, le notizie che arrivano dal Gemelli sono incoraggianti, si sta riprendendo. Gli sono state mandate delle pratiche d’ufficio e ciò significa che procede bene”.\nDa parte sua, il prefetto del Dicastero per la Dottrina della Fede, il cardinale Víctor Manuel Fernández, intervistato dal quotidiano argentino La Nación, afferma che “non ha senso che alcuni gruppi facciano pressioni per una rinuncia. Lo hanno già fatto diverse volte negli ultimi anni, e questa può essere solo una decisione completamente libera del Santo Padre, perché sia valida”. E aggiunge: “Non vedo un clima da preconclave, non vedo parlare di un possibile successore più di quanto si facesse un anno fa, cioè niente di speciale”. E conclude: “Per me è importante che l’organismo del Papa ha reagito bene alla terapia attuale”.\nSante Cavalleri",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Health",
    "Religion and Belief",
    "Human Interest"
  ],
  "topics": [
    "Health->medical condition",
    "Health->health organisation",
    "Health->health care approach",
    "Religion and Belief->religious leader",
    "Human Interest->funeral and memorial service"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-22T20:52:52.074+02:00",
  "updated": "2025-02-22T20:52:52.074+02:00"
}