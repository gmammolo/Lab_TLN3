{
  "thread": {
    "uuid": "8bfcd9888a124ea1f6a18a9ff8fea84bb7ffb770",
    "url": "https://www.ilgiornale.it:443/news/vaticano/dibattito-sulle-dimissioni-papa-spacca-nuovo-chiesa-2441912.html",
    "site_full": "www.ilgiornale.it",
    "site": "ilgiornale.it",
    "site_section": "http://ilgiornale.it",
    "site_categories": [
      "media",
      "tech",
      "top_news_it",
      "top_news"
    ],
    "section_title": "il Giornale - Ultime notizie su attualit&#xE0;, politica ed economia",
    "title": "Le dimissioni del Papa spaccano (di nuovo) la Chiesa. Cosa sta succedendo",
    "title_full": "Le dimissioni del Papa spaccano (di nuovo) la Chiesa. Cosa sta succedendo",
    "published": "2025-02-23T08:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://img.ilgcdn.com/sites/default/files/styles/social/public/foto/2025/02/22/1740221356-azudgf46m42zrfiivdw7-lapresse.jpg?_=1740221356",
    "performance_score": 0,
    "domain_rank": 7007,
    "domain_rank_updated": "2025-02-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "8bfcd9888a124ea1f6a18a9ff8fea84bb7ffb770",
  "url": "https://www.ilgiornale.it:443/news/vaticano/dibattito-sulle-dimissioni-papa-spacca-nuovo-chiesa-2441912.html",
  "ord_in_thread": 0,
  "parent_url": null,
  "author": "Nico Spuntoni",
  "published": "2025-02-23T08:00:00.000+02:00",
  "title": "Le dimissioni del Papa spaccano (di nuovo) la Chiesa. Cosa sta succedendo",
  "text": "Dimissioni è la parola del momento. Il Papa non è fuori pericolo e il rischio sepsi è ancora concreto, ma fuori dal Gemelli cardinali ed esperti hanno aperto il dibattito sulla rinuncia. A rompere il tabù non sono stati quei prelati ritenuti critici nei confronti dell'attuale pontificato, ma chi si è sempre dimostrato in linea con l'agenda bergogliana.\nI possibilisti\nIl primo a parlarne pubblicamente è stato il cardinale Gianfranco Ravasi che ha ripetuto in due interviste di ritenere possibile il passo indietro di Francesco in caso di difficoltà gravi. Anche gli arcivescovi di Marsiglia e di Barcellona, i cardinali Jean-Marc Aveline e Juan José Omella Omella hanno evocato quest'ipotesi, ricordando che le norme lo prevedono e sentenziando che \"tutto è possibile\". Anche il cardinale Jean-Claude Hollerich, arcivescovo lussemburghese, ha detto che l'eventuale passo indietro dipenderà da come il Pontefice si riprenderà dalla malattia. Si tratta di cardinali di peso, tutti esponenti del mondo progressista e tenaci interpreti della sensibilità di questo pontificato. Francesco era intervenuto più volte sul tema dimissioni, dicendo di non chiudere del tutto la porta a quest'opzione e preannunciando che in caso avrebbe assunto il titolo di vescovo emerito di Roma e sarebbe andato a vivere a San Giovanni in Laterano. Uno scenario, quello immaginato da Francesco stesso, che il professore di Storia contemporanea della Chiesa presso la Pontificia Università Gregoriana, Roberto Regoli - intervistato da Franca Giansoldati de \"Il Messaggero\" - sembra ritenere poco credibile perché \"conoscendo il suo carattere a me risulta assai difficile immaginarlo ai giardinetti come un pensionato\".\nUn dibattito che non piace a tutti\nIl dibattito animato da Ravasi sulle dimissioni, con l'appendice di Regoli che si è spinto a chiedere la codificazione del passo indietro e dell'emeritato nella sua intervista, non sembra essere piaciuto a tutti. Pesano le tempistiche: il Papa è in ospedale, non ancora fuori pericolo. \"Non vedo perché parlare di dimissioni\", ha detto a \"La Repubblica\" lo storico e fondatore della Comunità di Sant'Egidio Andrea Riccardi. Anche monsignor Bruno Forte, arcivescovo di Chieti-Vasto e teologo di riferimento nella prima parte del pontificato bergogliano, ha osservato che \"siccome questa malattia non lo ha assolutamente invalidato e sta addirittura migliorando, io non vedo la necessità di parlare di dimissioni\". Il mormorio sulle dimissioni non è piaciuto anche a Pietro Parolin, cardinale segretario di Stato e candidato favorito in un eventuale futuro conclave, per il quale le voci sulle dimissioni \"sembrano tutte inutili speculazioni\". E a \"Il Giornale\" il cardinale Stanisław Dziwisz, già segretario di Giovanni Paolo II, è tornato a ripetere la frase pronunciata dal Papa polacco a proposito dell'ipotesi di dimettersi per l'avanzata della malattia. \"Dalla croce non si scende\", ha sentenziato il porporato polacco nel colloquio con Serena Sartini.\n- dal lunedì al venerdì dalle ore 10:00 alle ore 20:00\n- sabato, domenica e festivi dalle ore 10:00 alle ore 18:00.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Religion and Belief"
  ],
  "topics": [
    "Religion and Belief->pope",
    "Religion and Belief->religious conflict",
    "Religion and Belief->christianity"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-23T08:13:16.102+02:00",
  "updated": "2025-02-23T08:13:16.102+02:00"
}