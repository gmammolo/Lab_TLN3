{
  "thread": {
    "uuid": "2e568d24980b3d7ec98cf5a4e878e8dece210f5e",
    "url": "https://corrieredeltrentino.corriere.it/notizie/cronaca/23_dicembre_29/il-regalo-delle-tre-sorelle-vecchietti-l-eredita-di-1-milione-a-poveri-parrocchie-scuole-e-vigili-del-fuoco-24f379d8-bd78-48cd-a28c-4ba3c790cxlk.shtml",
    "site_full": "corrieredeltrentino.corriere.it",
    "site": "corriere.it",
    "site_section": "https://corrieredeltrentino.corriere.it",
    "site_categories": [],
    "section_title": "Corriere Trentino: le ultime news dal Trentino",
    "title": "Il regalo delle tre sorelle Vecchietti: l'eredità di 1 milione a poveri, parrocchie, scuole e vigili del fuoco | Corriere.it",
    "title_full": "Il regalo delle tre sorelle Vecchietti: l'eredità di 1 milione a poveri, parrocchie, scuole e vigili del fuoco | Corriere.it",
    "published": "2023-12-29T10:39:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://dimages2.corriereobjects.it/files/og_thumbnail/uploads/2023/12/28/658da93f69370.jpeg",
    "performance_score": 0,
    "domain_rank": 1282,
    "domain_rank_updated": "2023-12-26T12:06:20.000+02:00",
    "reach": null,
    "social": {
      "facebook": {
        "likes": 1,
        "comments": 0,
        "shares": 2
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "2e568d24980b3d7ec98cf5a4e878e8dece210f5e",
  "url": "https://corrieredeltrentino.corriere.it/notizie/cronaca/23_dicembre_29/il-regalo-delle-tre-sorelle-vecchietti-l-eredita-di-1-milione-a-poveri-parrocchie-scuole-e-vigili-del-fuoco-24f379d8-bd78-48cd-a28c-4ba3c790cxlk.shtml",
  "ord_in_thread": 0,
  "parent_url": null,
  "author": "Silvia M.C.Senette",
  "published": "2023-12-29T10:39:00.000+02:00",
  "title": "Il regalo delle tre sorelle Vecchietti: l'eredità di 1 milione a poveri, parrocchie, scuole e vigili del fuoco | Corriere.it",
  "text": "Il regalo delle tre sorelle Vecchietti: l'eredità di 1 milione a poveri, parrocchie, scuole e vigili del fuoco Le tre sorelle trentine, due maestre, hanno fatto tre testamenti fotocopia a beneficio delle realtà che amavano È un regalo di Natale che attraversa i confini regionali quello legato all'eredità di un'anziana e generosa insegnante e che unisce in una storia commovente Lombardia e Trentino. La notizia emerge grazie al sindaco di Valmadrera, un piccolo centro nel cuore della Lombardia con poco più di 11mila abitanti: Antonio Rusconi, il primo cittadino, ha infatti condiviso sulla sua pagina Facebook un messaggio toccante che collega la sua comunità a Trento. Il merito va alla generosità della maestra Jolanda Vecchietti, icona indimenticata della formazione e della bontà. Scomparsa tre anni fa dopo aver superato i 101 anni di età, la longeva insegnante ha lasciato in eredità una donazione espressamente finalizzata all'istituzione di due borse di studio, del valore di 1.500 euro ciascuna e a cadenza annuale, destinate alle scuole primarie di Valmadrera e Malgrate. Un nobile gesto di cui la piccola comunità lombarda è venuta a conoscenza dopo che la Fondazione Crosina Sartori Cloch di Trento - destinataria di una parte di altri beni lasciati dalla docente - ha contattato nei giorni scorsi il sindaco Rusconi svelando il lascito e il testamento della maestra. La storia è però ancora più allargata e coinvolge anche le altre due sorelle Vecchietti: Ada e Lidia, anche loro scomparse negli scorsi anni, in un toccante racconto tutto al femminile che attraversa confini e connette le regioni. E che ha al centro un'eredità milionaria Le tre sorelle Lidia, insegnante, è morta diversi anni fa. Nel settembre 2020 si è spenta Jolanda: anche lei maestra, è deceduta a 101 anni in una casa di riposo trentina; non prima di salutare alcuni suoi ex alunni che erano venuti a salutarla in occasione del centenario. L'ultima ad andarsene, a febbraio 2022, è stata Ada, alla soglia dei cent'anni. I loro testamenti, simili come fotocopie, rivelano un'eredità milionaria - nel complesso sarebbe di oltre un milione - composta da immobili, beni di interesse storico e notevoli disponibilità finanziarie. «Prego di voler fare istituire due borse di studio da euro 1.500 ciascuna (entrambe annue) da assegnare tramite i rispettivi sindaci a Valmadrera e a Malgrate, dove abbiamo insegnato», scriveva nel suo testamento la maestra Jolanda. Parte della sua eredità era destinata alla fondazione trentina, mentre le volontà che riguardano altre generose porzioni di patrimonio sono state disposte a beneficio di alcune parrocchie, ai vigili del fuoco, a un centro studi e a una casa di riposo e a realtà che si occupano di aiutare persone in stati ti indigenza; tutti situati tra Trento e Malè. La dedica della sua ex alunna (oggi assessore) Il sindaco Rusconi ha espresso via social la sua gratitudine per questo inatteso dono di Natale, sottolineando «la generosa volontà della maestra Jolanda che per noi ha scritto una vera favola di Natale». Un incontro tra i sindaci di Valmadrera e Malgrate, assieme ali vertici della fondazione trentina, è stato programmato per definire i criteri di assegnazione delle borse di studio. Nel frattempo la memoria dell'insegnante trentina resta viva nei suoi ex alunni; tra questi, l'assessora al Sociale di Valmadrera, Rita Bosisio. «Nel suo cuore, da sempre, restavano i volti di chi, durante gli anni di insegnamento, aveva educato e istruito con profonda dedizione - ha rivelato -. Le loro fotografie erano custodite con cura e affetto dalla maestra in un grande libro con nomi e date. E tuttora noi allievi la ricordiamo con profonda gratitudine, ammirazione e riconoscenza: era una maestra moderna e innovativa, bravissima. Qualcuna di noi è diventata maestra seguendo proprio il suo esempio di vita: ci faceva un po' da mamma e le dobbiamo molto». La carriera, poi il ritiro Nativa di Trento, dove è deceduta il 17 settembre del 2020 a 101 anni, Jolanda Vecchietti era giunta a Valmadrera nel 1958 dopo una carriera scolastica iniziata in Dalmazia, proseguita in Istria, a Trento e nel Lecchese, a Oggiono, dal 1950 al 1958. A Valmadrera ha insegnato dal 1958 al 1974 quando, per accudire la madre malata, ha dovuto \"con immenso dispiacere\" lasciare la scuola. Ritiratasi a Trento, ha collaborato con il Centro studi della Val di Sole che ha pubblicato due suoi libri: \"L'affresco\" e \"Diario Dalmata\". La newsletter del Corriere del Trentino Se vuoi restare aggiornato sulle notizie del Trentino iscriviti gratis alla newsletter del Corriere del Trentino. Arriva tutti i giorni direttamente nella tua casella di posta alle 12. Basta cliccare [qui](https://www.corriere.it/newsletter/?theme=60). 29 dicembre 2023 © RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Religion and Belief",
    "Human Interest"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2023-12-29T13:21:37.912+02:00",
  "updated": "2023-12-29T13:21:37.912+02:00"
}