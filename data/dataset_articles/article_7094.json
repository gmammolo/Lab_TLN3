{
  "thread": {
    "uuid": "c0bb3935441641de51f140091f849fe0a4117e0a",
    "url": "https://www.lanazione.it/siena/cronaca/neve-caos-sulla-siena-firenze-vogliamo-d1ec566c",
    "site_full": "www.lanazione.it",
    "site": "lanazione.it",
    "site_section": "https://www.lanazione.it/sitemaps/nazione/sitemap_news1.xml",
    "site_categories": [
      "media",
      "top_news_it",
      "top_news",
      "arts, culture and entertainment",
      "human interest",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "",
    "site_title": "La Nazione - Tutte le ultime notizie in tempo reale dalla Toscana",
    "title": "Neve, caos sulla Siena-Firenze: \"Vogliamo capire le criticità. Tavolo per soluzioni preventive\"",
    "title_full": "Neve, caos sulla Siena-Firenze: \"Vogliamo capire le criticità. Tavolo per soluzioni preventive\"",
    "published": "2026-01-08T07:23:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanazione.it/image-service/view/acePublic/alias/contentid/ZDk1NDRiYjUtZTQ5OS00/0/neve-caos-sulla-siena-firenze-vogliamo-capire-le-criticita-tavolo-per-soluzioni-preventive.jpg?f=16:9&amp;w=1200&amp;h=675",
    "performance_score": 2,
    "domain_rank": 17146,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 29,
        "comments": 13,
        "shares": 28
      },
      "vk": {
        "shares": 0
      }
    }
  },
  "uuid": "c0bb3935441641de51f140091f849fe0a4117e0a",
  "url": "https://www.lanazione.it/siena/cronaca/neve-caos-sulla-siena-firenze-vogliamo-d1ec566c",
  "ord_in_thread": 0,
  "author": "La Nazione",
  "published": "2026-01-08T07:23:00.000+02:00",
  "title": "Neve, caos sulla Siena-Firenze: \"Vogliamo capire le criticità. Tavolo per soluzioni preventive\"",
  "text": "di Laura Valdesi\nSIENA\nUn tratto della Siena-Firenze, fra Tavarnelle e Impruneta chiuso per alcune ore. Colpa dello strato di neve? Del ghiaccio? Di mezzi intraversati e automobilisti non attrezzati? Certo è che per pochi centimetri di coltre bianca il giorno della Befana il disagio è stato importante. Soprattutto perché ha riguardato un’arteria fondamentale e trafficatissima. Anche da tanti senesi che non hanno mancato di manifestare le proprie rimostranze, al giornale e sui social. Vero che il problema si è verificato nel tratto fiorentino, ma chi deve muoversi per lavoro, per andare a trovare un parente in ospedale a Firenze o, magari, solo per fare visita agli amici oppure prendersi un caffè in piazza Duomo, non sta a guardare il confine delle due province. Fra le istituzioni c’è chi si è già mosso. Il sindaco di Firenze Sara Funaro ieri ha annunciato che \"come città metropolitana, insieme ai comuni e insieme a tutte le altre realtà, in particolar modo chi gestisce la Siena-Firenze, siamo a disposizione per sedersi, confrontarsi e trovare anche soluzioni preventive per le prossime volte\". E ancora: \"Avvieremo tutti i confronti possibili per capire dove ci sono stati degli elementi di criticità\". Aggiungendo \"che, purtroppo, quando ci sono eventi meteorologici come questi così imprevedibili, purtroppo ci possono essere anche dei momenti di difficoltà, ed è quello che è stato sulla Firenze-Siena\". In realtà l’allerta gialla per neve era stata lanciata dalla Regione Toscana con anticipo. Il Comune di Siena, per esempio, si era organizzato anche con la reperibilità di alcuni operai.\nC’è ora un nuovo allarme ghiaccio che riguarda le prossime ore, anche nel Senese. In diverse località, infatti, le massime sono rimaste inferiori allo zero. Vedi Montalcino, -0.8°, anche Castellina in Chianti, -0,7°. E ancora: a Castiglione d’Orcia la colonnina di mercurio ha raggiunto i -0,5° e sulla vetta Amiata -3,7°. Temperature che, nella notte appena passata, si sono ulteriormente abbassate. \"Non sono valori eccezionali, se guardiamo indietro di giornate così ne avevamo tante ogni inverno e anche molto più rigide. Certo invece che rispetto agli ultimi anni sono giornate decisamente fredde e alle quali non eravamo più abituati\", osserva Damiano Sonnini di ’MeteoSiena24’. Che, grazie all’archivio corposo a cui attinge, svela alcune curiosità sulle nevicate il giorno della Befana. Bisogna andare addirittura a quella del 1986 per trovare 5 centimetri di coltre bianca nel Senese. \"Molte di più sono state invece nei giorni immediatamente precedenti – prosegue Sonnini – tra cui spiccano i 25-30 centimetri del 4 gennaio 1979\". Ben 47 anni fa. Più le grandi nevicate che i boomers ricordano benissimo. I 15-18 centimetri caduti il 4 gennaio 1985 e i 20-22 dell’8 gennaio dello stesso anno, a cui si aggiunsero 3-4 centimetri il giorno successivo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Weather",
    "Disaster and Accident"
  ],
  "topics": [
    "Weather->weather phenomena",
    "Disaster and Accident->transportation accident and incident",
    "Disaster and Accident->emergency response"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Laura Valdesi",
        "sentiment": "negative"
      },
      {
        "name": "Sara Funaro",
        "sentiment": "none"
      }
    ],
    "locations": [
      {
        "name": "Tavarnelle",
        "sentiment": "none"
      },
      {
        "name": "Impruneta",
        "sentiment": "none"
      },
      {
        "name": "Firenze",
        "sentiment": "none"
      },
      {
        "name": "Siena",
        "sentiment": "none"
      },
      {
        "name": "piazza Duomo",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T07:49:48.662+02:00",
  "updated": "2026-01-09T08:07:53.000+02:00"
}