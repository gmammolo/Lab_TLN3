{
  "thread": {
    "uuid": "3dd8cebfb5736922d752b08d8fec04b3d8168bb2",
    "url": "https://www.open.online/2023/12/29/vladimir-luxuria-fede-incontro-papa-francesco/",
    "site_full": "www.open.online",
    "site": "open.online",
    "site_section": "https://www.open.online/rss",
    "site_categories": [
      "non_standard_content",
      "adult"
    ],
    "section_title": "Open",
    "title": "Vladimir Luxuria, la riscoperta della Fede dopo l'incontro col Papa: «Così si è accesa una fiamma che credevo spenta» - Open",
    "title_full": "Vladimir Luxuria, la riscoperta della Fede dopo l'incontro col Papa: «Così si è accesa una fiamma che credevo spenta» - Open",
    "published": "2023-12-29T18:59:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://static.open.online/wp-content/uploads/2023/12/luxuria-scaled.jpg",
    "performance_score": 0,
    "domain_rank": 30895,
    "domain_rank_updated": "2023-12-26T12:06:20.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "3dd8cebfb5736922d752b08d8fec04b3d8168bb2",
  "url": "https://www.open.online/2023/12/29/vladimir-luxuria-fede-incontro-papa-francesco/",
  "ord_in_thread": 0,
  "parent_url": null,
  "author": "Redazione",
  "published": "2023-12-29T18:59:00.000+02:00",
  "title": "Vladimir Luxuria, la riscoperta della Fede dopo l'incontro col Papa: «Così si è accesa una fiamma che credevo spenta» - Open",
  "text": "«So che ci sono ancora tanti ostacoli per una piena accoglienza, che la strada è tortuosa e in salita, però questa strada per la prima volta nella storia della Chiesa è stata imboccata. Adesso mi sento più serena». A parlare è [Vladimir Luxuria](https://www.open.online/temi/vladimir-luxuria/), che in una lettera pubblicata su Avvenire ha parlato del suo rapporto complicato con la Chiesa e con Dio. «Io non riesco a vivere senza Fede. Ci ho provato a rinnegarla con l’unico risultato di brancolare nel buio, procedendo a tentoni nelle giornate vacue, stordita da sostanze varie, smarrita in un labirinto esistenziale», esordisce l’artista e opinionista 58enne, ex deputata di Rifondazione Comunista. Nella lettera pubblicata su Avvenire, Luxuria si definisce «una pianta avvizzita in un terreno arido» e racconta di come è evoluto nel tempo il suo rapporto con la Fede. L’infanzia A 16 anni Luxuria confessa al parroco della sua città, a Foggia, di voler cambiare aspetto. Una decisione che secondo il confessore avrebbe dovuto essere repressa «attraverso la preghiera», così da tenere a bada le «tentazioni diaboliche». In un primo momento, la futura deputata segue il consiglio del suo parroco. «Ci ho provato – rivela – per giorni, settimane, mesi. Mi rendevo conto però che con il passare del tempo stavo diventando una persona peggiore, malinconica, cupa, irascibile». A quel punto, Luxuria inizia a dubitare di tutto: «La mia anima femminile era dentro un corpo diventato un fardello insopportabile. Perché Dio mi aveva creata così? Ero una scheggia impazzita, sbagliata e non prevista nel creato divino?». L’incontro con Papa Francesco Luxuria dice di essersi trovata di fronte a un bivio: «la Chiesa o me stessa, la morte o la vita». Negli anni successivi, l’artista ed ex deputata diventa una delle più accese avversatrici del Vaticano, al punto che va a protestare contro Papa Wojtyla in Campidoglio vestita da Eva peccatrice. «La religione cattolica non mi contemplava e io ricambiavo il favore», sintetizza Luxuria. Non del tutto, però. L’artista racconta infatti di aver conosciuto alcuni sacerdoti, tra cui don Andrea Gallo, che hanno provato a convincerla a non abbandonare il mondo della Chiesa. Luxuria comincia quindi a pensarci su, fino a quando don Andrea Conocchia, prete di Torvajanica, le fa una sorpresa. «Mi dice al telefono: “Vuoi conoscere [Papa Francesco](https://open.online/temi/papa-francesco)?”. E così mercoledì 13 dicembre con l’icona della Madonna di Montevergine tra le mani ho stretto la mano a quel Papa che ci ha definite “figlie di Dio”, ringraziandolo», racconta Luxuria. Nella comunità Lgbtq+, riconosce l’attrice, c’è ancora «tanta diffidenza giustificata verso il Vaticano». Eppure, conclude Luxuria, «il diritto alla Fede non è incompatibile con l’orientamento sessuale o l’identità di genere». Foto di copertina: ANSA/Fabio Frustaci | Vladimir Luxuria all’International Film Fest di Roma, (27 ottobre 2023) Leggi anche: [Vladimir Luxuria e il programma con Storace: «Anche mio padre era missino. Un figlio? Lo avrei adottato, ma…»](https://www.open.online/2023/09/25/rai-vladimir-luxuria-programma-francesco-storace-figlio) [Vladimir Luxuria su Arisa che rinuncia al Pride: «Basta vittimismo, è stata una sua scelta»](https://www.open.online/2023/05/30/vladimir-luxuria-arisa-rinuncia-pride-milano) [Vladimir Luxuria ricorda Costanzo: «Ci hai sempre difese: grazie a lui ho fatto pace con mia madre»](https://www.open.online/2023/02/24/vladimir-luxuria-maurizio-costanzo)",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Social Issue",
    "Human Interest",
    "Religion and Belief"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2023-12-29T23:11:36.011+02:00",
  "updated": "2023-12-29T23:11:36.011+02:00"
}