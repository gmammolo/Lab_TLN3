{
  "thread": {
    "uuid": "85a7a452e3b94e4377849593f7ca50d8b01b3e61",
    "url": "https://www.ilrestodelcarlino.it/bologna/cronaca/galvani-succursale-al-gelo-riscaldamento-757969eb",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/bologna",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "Notizie di Bologna di oggi in tempo reale - Il Resto del Carlino Bologna",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Galvani, succursale al gelo. Riscaldamento fuori uso, ma è un atto vandalico",
    "title_full": "Galvani, succursale al gelo. Riscaldamento fuori uso, ma è un atto vandalico",
    "published": "2026-01-08T07:41:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/MDhlMjk0MmYtYjhlNS00/0/galvani-succursale-al-gelo-riscaldamento-fuori-uso-ma-e-un-atto-vandalico.jpg?f=16:9&amp;w=1200&amp;h=675",
    "performance_score": 1,
    "domain_rank": 8950,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 12,
        "comments": 4,
        "shares": 1
      },
      "vk": {
        "shares": 0
      }
    }
  },
  "uuid": "85a7a452e3b94e4377849593f7ca50d8b01b3e61",
  "url": "https://www.ilrestodelcarlino.it/bologna/cronaca/galvani-succursale-al-gelo-riscaldamento-757969eb",
  "ord_in_thread": 0,
  "author": "FEDERICA GIERI SAMOGGIA",
  "published": "2026-01-08T07:41:00.000+02:00",
  "title": "Galvani, succursale al gelo. Riscaldamento fuori uso, ma è un atto vandalico",
  "text": "Il preside del liceo, Maurizio Santoro, ha avvisato subito i tecnici per il ripristino\nAtto vandalico, alla succursale del liceo Galvani in via Don Minzoni, che ha costretto i 400 liceali a un giorno extra di vacanza.\nRiscaldamento fuori uso alla materna comunale Tobagi di viale Zagabria al San Donato. Oggi lezioni regolari al Galvani e materna al caldo. Freddo anche in metà elementare Fortuzzi (istituto comprensivo 20), l’altra metà era al caldo. Appena arrivare le dade hanno lanciato l’sos ai tecnici del Comune (competente sull’elementare) che sono arrivati di gran carriera. Lezioni regolari. Al Galvani, \"sembra che uno studente abbia aperto la valvola di un termo con conseguente allagamento dell’aula e blocco della caldaia. Sembra quindi si tratti di un atto vandalico\", spiegano dalla Città Metropolitana che ha la competenza su tutte le superiori.\nPiù precisamente sembra che uno studente, con un’impellente voglia di ulteriore vacanza, abbia aperto la valvola del termosifone in un’aula del secondo piano: locale allagato, fuori uso la classe e anche la sala insegnanti. Subito il preside Maurizio Santoro ha chiamato i tecnici della Città Metropolitana, accorsi a metà mattina. Non potendo, però, lasciare i liceali al gelo e qualcuno pure a bagno, alle 10 il preside ha comunicato alle famiglie l’uscita anticipata.\nNessun danno strutturale, ma la classe bagnata per oggi sarà off limits e gli studenti traslocati. Differente il caso della materna Tobagi raccontato da una mamma: \"Oggi (ieri, ndr), primo giorno di riapertura della materna dopo la chiusura natalizia, i termosifoni erano parzialmente funzionanti, tant’è che i bambini sono stati lasciati con le giacche e le cuffie per contrastare la temperatura interna ben al di sotto del livello idoneo al loro benessere. L’intervento del tecnico per riparare questo problema già noto, è stato programmato alle 13\".\nAlle 11,30, \"in via informale siamo stati informati che la scuola avrebbe chiuso alle 13\" per dare ai tecnici, mandati dal Comune, il tempo di aggiustare il guasto. Martedì sera, durante un check up agli impianti di riscaldamento delle scuole in quota al Comune (dai nidi alle medie), le Tobagi erano al caldo, ieri mattina la sorpresa.\n\"I tecnici – spiega l’Amministrazione – sono andati nella scuola, ma hanno rilevato che il ripristino avrebbe richiesto tempo fino a sera\". Perciò \"molti bimbi sono andati a casa. Ne sono rimasti una trentina, mandati a casa dopo la pappa\". Nel frattempo alle Tobagi, per evitare di far gelare i bimbetti presenti, \"sono state attivate le pompe di calore dei dormitori e sono stati portati tre convettori elettrici\". Di fatto, specifica il Comune, \"si è trattato di un problema sul circuito secondario. Per cui si è dovuto procedere a pulizia e lavaggio chimico dello scambiatore di calore\".\nFederica Gieri Samoggia\n© Riproduzione riservata\nTag dell'articolo",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident"
  ],
  "topics": [
    "Disaster and Accident->emergency response"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico%20https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb",
    "https://x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb&text=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb&t=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico",
    "https://x.com/share",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb&t=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico",
    "https://web.whatsapp.com/send",
    "https://www.facebook.com/sharer/sharer.php",
    "https://www.x.com/share?url=https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb&text=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico",
    "https://www.web.whatsapp.com/send?text=Galvani%2C%20succursale%20al%20gelo.%20Riscaldamento%20fuori%20uso%2C%20ma%20%C3%A8%20un%20atto%20vandalico%20https%3A%2F%2Fwww.ilrestodelcarlino.it%2Fbologna%2Fcronaca%2Fgalvani-succursale-al-gelo-riscaldamento-757969eb"
  ],
  "external_images": [],
  "internal_images": [],
  "entities": {
    "persons": [
      {
        "name": "Maurizio Santoro",
        "sentiment": "negative"
      },
      {
        "name": "Don Minzoni",
        "sentiment": "none"
      },
      {
        "name": "Tobagi",
        "sentiment": "none"
      }
    ],
    "locations": [
      {
        "name": "viale Zagabria",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T07:54:01.663+02:00",
  "updated": "2026-01-09T08:08:32.000+02:00"
}