{
  "thread": {
    "uuid": "5dcd508f44c8fc5aaeb8bbd761e16ee57e07b7f1",
    "url": "https://www.ilrestodelcarlino.it/ancona/cronaca/la-strage-dei-pini-sinclina-fe83ddf1",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it/ancona",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "Notizie Ancona di oggi in tempo reale - Il Resto del Carlino Ancona",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "La \"strage\" dei pini. S'inclina contro un palazzo. Il Comune chiude la strada",
    "title_full": "La \"strage\" dei pini. S'inclina contro un palazzo. Il Comune chiude la strada",
    "published": "2026-01-08T07:40:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/NzM5ZGQ0ZTktNzU2MC00/0/la-strage-dei-pini-sinclina-contro-un-palazzo-il-comune-chiude-la-strada.jpg?f=16:9&amp;w=1200&amp;h=675",
    "performance_score": 1,
    "domain_rank": 8950,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 11,
        "comments": 1,
        "shares": 3
      },
      "vk": {
        "shares": 0
      }
    }
  },
  "uuid": "5dcd508f44c8fc5aaeb8bbd761e16ee57e07b7f1",
  "url": "https://www.ilrestodelcarlino.it/ancona/cronaca/la-strage-dei-pini-sinclina-fe83ddf1",
  "ord_in_thread": 0,
  "author": "GIACOMO GIAMPIERI",
  "published": "2026-01-08T07:40:00.000+02:00",
  "title": "La \"strage\" dei pini. S'inclina contro un palazzo. Il Comune chiude la strada",
  "text": "Il pino marittimo che ieri si è inclinato in via Martiri della Resistenza, in una delle zone più verdi della città. L’albero è stato poi abbattuto. Giorni fa ne erano caduti altri due in via Galliano\nUna \"strage\" di pini a distanza ravvicinata. Dopo i due caduti in via Galliano, nella notte tra domenica e lunedì, è venuto giù un terzo albero in via Martiri della Resistenza. La scoperta al mattino, quando la grossa alberatura si è inclinata al punto da adagiarsi sul palazzo che si trova di fronte. Per fortuna, però, senza conseguenze per i residenti. Al netto dei disagi e dell’apprensione che si sono vissuti. La situazione di emergenza ha indotto il Comune di Falconara a chiudere temporaneamente la strada, nel tratto compreso tra le vie Gobetti e Mameli, in modo da procedere con una certa urgenza all’abbattimento. Un abbattimento che ha generato, al contempo, tristezza e nostalgia nei cittadini che risiedono a mezzacosta, particolarmente legati a quelle piante caratteristiche e storiche. Sin dalle prime ore di ieri, tra i primi ad arrivare sul posto erano stati i tecnici comunali, compreso l’assessore al Verde Elisa Penna. Presente anche l’agronomo, già impegnato in città nelle valutazioni del patrimonio arboreo.\nProprio l’assessore aveva annunciato, in seguito al fatto del fine settimana, che grazie all’ulteriore stanziamento di circa 35mila euro, specificamente dedicato alle verifiche e al monitoraggio delle alberature , dopo l’Epifania avrebbe preso il via un ampio monitoraggio con oltre 1.300 attività già pianificate, compresa la zona della pineta dove sono crollati due alberi. Nel caso del pino di via Martiri della Resistenza, invece, l’albero era già stato potato non troppo tempo fa. Dunque, le autorità hanno provveduto subito a contattare la ditta del verde per procedere al taglio delle fronde e dei rami, quindi alla rimozione dell’albero. Ditta, la stessa che stava completando le operazioni nella via Galliano, che nel corso della giornata ha poi provveduto a mettere in sicurezza l’area. Sono arrivati anche i vigili del fuoco, allarmati da una residente. Nel frattempo l’argomento verde resta particolarmente caldo, per usare un eufemismo, in città. Tanto nella popolazione, quanto nella politica. Dopo la capogruppo di Cittadini in Comune, Lara Polita, che ha chiamato l’amministrazione ad \"un modo di agire che dev’essere più responsabile, strutturato e incisivo\" chiedendo \"una vera prevenzione\" con \"meno propaganda\" e \"più fatti\", anche la capogruppo di Riformisti, Vola, Ancora Falconara Maria Ambrogini interviene sulla vicenda e ricorda la sua interrogazione con la quale aveva sollecitato il Comune \"a predisporre un Piano di manutenzione straordinario diffuso per parchi, giardini e strade che prevedesse la verifica della stabilità degli alberi, la potatura, lo sfoltimento degli stessi ed il taglio dei rami secchi\".\ngi.gia.\n© Riproduzione riservata\nTag dell'articolo\nAmbiente",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident",
    "Environment"
  ],
  "topics": [
    "Disaster and Accident->structural failure",
    "Environment->nature"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada%20https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1",
    "https://x.com/share?url=https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1&text=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1&t=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada",
    "https://x.com/share",
    "https://www.web.whatsapp.com/send?text=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada%20https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1",
    "https://web.whatsapp.com/send",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1&t=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada",
    "https://www.x.com/share?url=https%3A%2F%2Fwww.ilrestodelcarlino.it%2Fancona%2Fcronaca%2Fla-strage-dei-pini-sinclina-fe83ddf1&text=La%20%22strage%22%20dei%20pini.%20S%E2%80%99inclina%20contro%20un%20palazzo.%20Il%20Comune%20chiude%20la%20strada"
  ],
  "external_images": [],
  "internal_images": [],
  "entities": {
    "persons": [
      {
        "name": "Gobetti",
        "sentiment": "none"
      }
    ],
    "locations": [
      {
        "name": "via Martiri della Resistenza",
        "sentiment": "none"
      },
      {
        "name": "via Galliano\nUna",
        "sentiment": "none"
      },
      {
        "name": "Falconara",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T07:56:58.700+02:00",
  "updated": "2026-01-09T08:09:13.000+02:00"
}