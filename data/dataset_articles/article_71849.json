{
  "thread": {
    "uuid": "056afaa581d190470dbc9204ce43eee6000d84ca",
    "url": "https://www.agensir.it/quotidiano/2024/3/28/pasqua-mons-corazza-forli-lamore-per-la-vita-e-piu-forte-delle-minacce-di-morte-che-sembrano-prevalere-e-segno-concreto-di-speranza-e-di-contributo-alla-pace",
    "site_full": "www.agensir.it",
    "site": "agensir.it",
    "site_section": "https://agensir.it",
    "site_categories": [
      "religion",
      "catholicism"
    ],
    "section_title": "SIR - Servizio Informazione Religiosa",
    "title": "Pasqua: mons. Corazza (Forlì), “l’amore per la vita è più forte delle minacce di morte che sembrano prevalere, è segno concreto di speranza e di contributo alla pace” - AgenSIR",
    "title_full": "Pasqua: mons. Corazza (Forlì), “l’amore per la vita è più forte delle minacce di morte che sembrano prevalere, è segno concreto di speranza e di contributo alla pace” - AgenSIR",
    "published": "2024-03-28T19:20:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.agensir.it/wp-content/themes/sir-wp-theme/assets/images/logo_sir_2019@2x.png",
    "performance_score": 0,
    "domain_rank": 45103,
    "domain_rank_updated": "2024-03-26T12:08:35.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "056afaa581d190470dbc9204ce43eee6000d84ca",
  "url": "https://www.agensir.it/quotidiano/2024/3/28/pasqua-mons-corazza-forli-lamore-per-la-vita-e-piu-forte-delle-minacce-di-morte-che-sembrano-prevalere-e-segno-concreto-di-speranza-e-di-contributo-alla-pace",
  "ord_in_thread": 0,
  "parent_url": null,
  "author": "@agensir",
  "published": "2024-03-28T19:20:00.000+02:00",
  "title": "Pasqua: mons. Corazza (Forlì), “l’amore per la vita è più forte delle minacce di morte che sembrano prevalere, è segno concreto di speranza e di contributo alla pace” - AgenSIR",
  "text": "“L’amore per la vita in tutte le sue espressioni è più forte delle minacce di morte che sembrano talvolta prevalere ed è un bel segno concreto di speranza e di contributo alla pace. Le stesse comunità cristiane, messe alla prova di fronte a cambiamenti epocali profondi, sono chiamate a rinnovare la disponibilità a mettersi a servizio del Regno di Dio”. Lo ha scritto il vescovo di Forlì-Bertinoro, mons. Livio Corazza, nell’editoriale “Il duello tra morte e vita” pubblicato sull’ultimo numero del settimanale diocesano “Il Momento”. Il presule apre la sua riflessione riproponendo due appelli: “L’Europa si deve preparare alla guerra” dall’Alto Rappresentante Ue, Josep Borrell, e “Possiamo ancora accettare che solo la guerra sia la soluzione dei contrasti? Ripudiarla non significa arrestarne la progressione o dobbiamo aspettare l’irreparabile per capire e scegliere?” del card. Matteo Maria Zuppi, all’inizio del Consiglio permanente della Cei. “Due appelli – commenta mons. Corazza – che segnalano il momento drammatico che stiamo vivendo”. “La ‘Settimana santa’ – osserva il vescovo – non si conclude con la vittoria della morte ma della vita, non solo di Cristo. Gesù sulla croce sembra sconfitto e, invece, rifiorirà il suo corpo e il corpo di tutti coloro che condividevano il suo Vangelo. I cristiani non possono arrendersi di fronte ai messaggi di morte. Il duello continua, ma è un duello che si può vincere già qui e ora”. Per mons. Corazza, “fatti di risurrezione, nella nostra comunità forlivese, ringraziando Dio, ci sono. Sono semi concreti e veri di speranza che favoriscono il dialogo fra culture, confessioni cristiane, religioni e nazionalità diverse”. “Alle tante emergenze di questi anni, la società civile ed ecclesiale – riconosce il vescovo – ha risposto con grande impegno e prontezza, in coerenza con una storia di accoglienza delle persone fragili che caratterizza il nostro territorio”. “Siamo consapevoli che – conclude mons. Corazza – nel Vangelo c’è la chiave per aprire le porte dei cuori alla pace. Una via non facile, ma che termina davanti ad un sepolcro vuoto e non sul calvario! Cristo è risorto, è veramente Risorto! Buona Pasqua”. Pasqua: mons. Corazza (Forlì), “l’amore per la vita è più forte delle minacce di morte che sembrano prevalere, è segno concreto di speranza e di contributo alla pace” “L’amore per la vita in tutte le sue espressioni è più forte delle minacce di morte che sembrano talvolta prevalere ed è un bel segno concreto di speranza e di contributo alla pace. Le stesse comunità cristiane, messe alla prova di fronte a cambiamenti epocali profondi, sono chiamate a rinnovare la disponibilità a mettersi a servizio del Regno di Dio”. Lo ha scritto il vescovo di Forlì-Bertinoro, mons. Livio Corazza, nell’editoriale “Il duello tra morte e vita” pubblicato sull’ultimo numero del settimanale diocesano “Il Momento”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Religion and Belief",
    "Human Interest"
  ],
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-03-29T06:05:50.917+03:00",
  "updated": "2024-03-29T06:05:50.917+03:00"
}