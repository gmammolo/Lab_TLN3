{
  "thread": {
    "uuid": "7afdd8bb8566f351dca84754086adc0635f52216",
    "url": "https://www.ilrestodelcarlino.it/macerata/cronaca/guasto-elettrico-case-e-allevamento-d8dbe1f0",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news",
      "arts, culture and entertainment",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Guasto elettrico, case e allevamento senza acqua",
    "title_full": "Guasto elettrico, case e allevamento senza acqua",
    "published": "2026-01-08T07:51:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/ODYxOTlhZDItZTRkYy00/0/guasto-elettrico-case-e-allevamento-senza-acqua.jpg?f=16:9&amp;w=1200&amp;h=675",
    "performance_score": 0,
    "domain_rank": 8950,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 1,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "7afdd8bb8566f351dca84754086adc0635f52216",
  "url": "https://www.ilrestodelcarlino.it/macerata/cronaca/guasto-elettrico-case-e-allevamento-d8dbe1f0",
  "ord_in_thread": 0,
  "author": "LUCIA GENTILI",
  "published": "2026-01-08T07:51:00.000+02:00",
  "title": "Guasto elettrico, case e allevamento senza acqua",
  "text": "Un problema annoso, quello dell’acqua nella frazione Cupi di Visso. Nel 2016 il terremoto aveva spaccato la montagna e la...\nUn problema annoso, quello dell’acqua nella frazione Cupi di Visso . Nel 2016 il terremoto aveva spaccato la montagna e la sorgente era andata persa, seccandosi. Per un anno le autobotti erano andate su e giù per riempire il serbatoio, con costi pubblici maggiori. Poi, grazie alla generosità di un benefattore fiorentino, era stato allacciato un nuovo pozzo alle vecchie tubature. Nel corso del tempo però la pompa che manda l’acqua in paese, a volte, ha registrato delle criticità. Come è successo l’altro giorno. Martedì e anche ieri per metà giornata infatti gli abitanti della frazione (una decina, tra cui un’anziana in carrozzina) e l’azienda agricola \"Il pastorello di Cupi\", che conta un migliaio di pecore, sono rimasti senz’acqua. Il disservizio in questo caso sarebbe stato causato da un guasto alla linea elettrica che alimenta la pompa del pozzo da cui viene prelevata appunto l’acqua per le case e l’attività. \"Non sono mai stati fatti i lavori di interramento – spiega Emanuela Ciammaruchi, sorella del titolare del Pastorello di Cupi, Arcangelo (insieme nella foto) –. C’è un filo volante che alimenta la pompa: con la neve e il gelo si possono verificare situazioni d’emergenza come questa. Anche l’anno scorso a Natale la frazione è rimasta senz’acqua\". Emanuela si occupa del caseificio, mentre Arcangelo dell’allevamento. \"Noi abbiamo un serbatoio di accumulo – continua lei –, ma martedì sera l’acqua è terminata lasciando mille capi senza la possibilità di bere, tra cui 400 pecore incinte in procinto di partorire. Così gli animali soffrono e non possiamo permetterci di compromettere il loro benessere. Per fortuna ieri intorno alle 13 la situazione è rientrata. Ma il problema di fondo resta e, dopo quasi dieci anni dal terremoto, va risolto una volta per tutte in maniera definitiva. Gli allevatori dell’altopiano di Macereto si trovano nella medesima condizione per lo stesso motivo\".\nIeri una ditta privata è stata incaricata dal Comune e dai vigili del fuoco per portare l’acqua all’azienda. Nel frattempo il Comune ha riattivato la pompa del pozzo e l’acqua, intorno alle 14.30, è tornata anche per il resto della popolazione. \"Non vogliamo fare polemica ma segnalare di nuovo il disagio – conclude –. Sono cambiate due amministrazioni e sono arrivati i fondi, ma siamo sempre allo stesso punto. Da quello che so, ora l’ente avrebbe cercato di realizzare un altro pozzo con serbatoi di accumulo, non ancora attivo. Vorremmo essere informati per capire quali soluzioni si stiano cercando\".\nLucia Gentili\n© Riproduzione riservata\nTag dell'articolo\nTerremoto Emilia",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident"
  ],
  "topics": [
    "Disaster and Accident->emergency response"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0&t=Guasto%20elettrico%2C%20case%20e%20allevamento%20senza%20acqua",
    "https://web.whatsapp.com/send?text=Guasto%20elettrico%2C%20case%20e%20allevamento%20senza%20acqua%20https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0",
    "https://x.com/share?url=https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0&text=Guasto%20elettrico%2C%20case%20e%20allevamento%20senza%20acqua",
    "https://x.com/share",
    "https://web.whatsapp.com/send",
    "https://www.web.whatsapp.com/send?text=Guasto%20elettrico%2C%20case%20e%20allevamento%20senza%20acqua%20https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0&t=Guasto%20elettrico%2C%20case%20e%20allevamento%20senza%20acqua",
    "https://www.x.com/share?url=https%3A%2F%2Fwww.ilrestodelcarlino.it%2Fmacerata%2Fcronaca%2Fguasto-elettrico-case-e-allevamento-d8dbe1f0&text=Guasto%20elettrico%2C%20case%20e%20allevamento%20senza%20acqua"
  ],
  "external_images": [],
  "internal_images": [],
  "entities": {
    "persons": [
      {
        "name": "Nel",
        "sentiment": "negative"
      }
    ],
    "locations": [
      {
        "name": "frazione Cupi di Visso",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T07:57:48.008+02:00",
  "updated": "2026-01-09T08:08:54.000+02:00"
}