{
  "thread": {
    "uuid": "3a65ba1b9b00f54fde7aaea8795d68da90e8c008",
    "url": "https://www.agensir.it/quotidiano/2024/6/1/papa-francesco-incontro-per-l80-delle-acli-nellassociazione-stile-popolare-e-sinodale",
    "site_full": "www.agensir.it",
    "site": "agensir.it",
    "site_section": "https://agensir.it",
    "site_categories": [
      "religion",
      "catholicism"
    ],
    "section_title": "SIR - Servizio Informazione Religiosa",
    "title": "Papa Francesco: incontro per l’80° delle Acli. Nell’associazione “stile popolare e sinodale” - AgenSIR",
    "title_full": "Papa Francesco: incontro per l’80° delle Acli. Nell’associazione “stile popolare e sinodale” - AgenSIR",
    "published": "2024-06-01T16:10:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.agensir.it/wp-content/themes/sir-wp-theme/assets/images/logo_sir_2019@2x.png",
    "performance_score": 0,
    "domain_rank": 65315,
    "domain_rank_updated": "2024-05-28T13:09:50.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "3a65ba1b9b00f54fde7aaea8795d68da90e8c008",
  "url": "https://www.agensir.it/quotidiano/2024/6/1/papa-francesco-incontro-per-l80-delle-acli-nellassociazione-stile-popolare-e-sinodale",
  "ord_in_thread": 0,
  "parent_url": null,
  "author": "@agensir",
  "published": "2024-06-01T16:10:00.000+03:00",
  "title": "Papa Francesco: incontro per l’80° delle Acli. Nell’associazione “stile popolare e sinodale” - AgenSIR",
  "text": "Incontrando le Acli, Papa Francesco nel suo discorso si è soffermato su “cinque caratteristiche” dello “stile” delle Acli, che, ha detto, “ritengo fondamentali per il vostro cammino”. “La prima è lo stile popolare. Si tratta non solo di essere vicini alla gente, ma di essere e sentirsi parte del popolo. Significa vivere e condividere le gioie e le sfide quotidiane della comunità, imparando dai valori e dalla saggezza della gente semplice. Uno stile popolare implica riconoscere che i grandi progetti sociali e le trasformazioni durature nascono dal basso, dall’impegno condiviso e dai sogni collettivi. Ma la vera essenza del popolo risiede nella solidarietà e nel senso di appartenenza”. Seconda caratteristica: “lo stile sinodale. Lavorare insieme, collaborare per il bene comune è fondamentale. Questo stile sinodale è testimoniato dalla presenza di persone che appartengono a diversi orizzonti culturali, sociali, politici e anche ecclesiali, e che oggi sono qui con voi”. “È bello questo: voi siete pluriformi e inquieti, e questo è una cosa bella. È bello questo: la varietà e l’inquietudine – in senso positivo –, che vi aiuta a camminare insieme tra voi e anche a mescolarvi con le altre forze della società, facendo rete e promuovendo progetti condivisi”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Religion and Belief",
    "Human Interest"
  ],
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-06-02T05:06:17.744+03:00",
  "updated": "2024-06-02T05:06:17.744+03:00"
}