{
  "thread": {
    "uuid": "7bcc14ff6ad0757e17b59c6454dccfb646afc7dd",
    "url": "https://www.agensir.it/quotidiano/2024/6/2/papa-francesco-angelus-grazie-alleucaristia-diventiamo-profeti-e-costruttori-di-un-mondo-nuovo",
    "site_full": "www.agensir.it",
    "site": "agensir.it",
    "site_section": "https://agensir.it",
    "site_categories": [
      "religion",
      "catholicism"
    ],
    "section_title": "SIR - Servizio Informazione Religiosa",
    "title": "Papa Francesco: Angelus, “grazie all’Eucaristia diventiamo profeti e costruttori di un mondo nuovo” - AgenSIR",
    "title_full": "Papa Francesco: Angelus, “grazie all’Eucaristia diventiamo profeti e costruttori di un mondo nuovo” - AgenSIR",
    "published": "2024-06-02T14:47:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.agensir.it/wp-content/uploads/2024/02/MTC8245-755x491.jpg",
    "performance_score": 0,
    "domain_rank": 65315,
    "domain_rank_updated": "2024-05-28T13:09:50.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "7bcc14ff6ad0757e17b59c6454dccfb646afc7dd",
  "url": "https://www.agensir.it/quotidiano/2024/6/2/papa-francesco-angelus-grazie-alleucaristia-diventiamo-profeti-e-costruttori-di-un-mondo-nuovo",
  "ord_in_thread": 0,
  "parent_url": null,
  "author": "@agensir",
  "published": "2024-06-02T14:47:00.000+03:00",
  "title": "Papa Francesco: Angelus, “grazie all’Eucaristia diventiamo profeti e costruttori di un mondo nuovo” - AgenSIR",
  "text": "“L’Eucaristia richiama anzitutto la dimensione del dono. Gesù prende il pane non per consumarlo da solo, ma per spezzarlo e donarlo ai discepoli, rivelando così la sua identità e la sua missione. Egli non ha trattenuto la vita per sé, ma l’ha donata a noi; non ha considerato un tesoro geloso il suo essere come Dio, ma si è spogliato della sua gloria per condividere la nostra umanità e farci entrare nella vita eterna”. Così il Papa prima dell’Angelus, nel giorno della Solennità del Corpus Domini. “Di tutta la sua vita Gesù ha fatto un dono. Ricordiamo questo: di tutta la sua vita Gesù ha fatto un dono”, ha insistito Francesco: “Celebrare l’Eucaristia e cibarci di questo Pane, come facciamo specialmente alla domenica, non è un atto di culto staccato dalla vita o un semplice momento di consolazione personale; sempre dobbiamo ricordarci che Gesù, prendendo il pane, lo spezzò e lo diede loro, perciò, la comunione con Lui ci rende capaci di diventare anche noi pane spezzato per gli altri, capaci di condividere ciò che siamo e ciò che abbiamo”. Il Santo Padre, quindi, ha invitato “a diventare ciò che mangiamo, a diventare ‘eucaristici’, cioè persone che non vivono più per sé stesse, nella logica del possesso e del consumo, ma che sanno fare della propria vita un dono per gli altri”. “Così, grazie all’Eucaristia, diventiamo profeti e costruttori di un mondo nuovo: quando superiamo l’egoismo e ci apriamo all’amore, quando coltiviamo legami di fraternità, quando partecipiamo alle sofferenze dei fratelli e condividiamo il pane e le risorse con chi è nel bisogno, quando mettiamo a disposizione di tutti i nostri talenti – ha concluso il Papa -, allora stiamo spezzando il pane della nostra vita come Gesù”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Religion and Belief",
    "Human Interest"
  ],
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-06-02T17:28:53.097+03:00",
  "updated": "2024-06-02T17:28:53.097+03:00"
}