{
  "thread": {
    "uuid": "65e21599b2516b1cee06f17281325dc003c177b9",
    "url": "https://www.primocanale.it/cronaca/62119-capotreno-aggredito-sciopero-genova-piazza-principe-orario.html",
    "site_full": "www.primocanale.it",
    "site": "primocanale.it",
    "site_section": "https://www.primocanale.it/porto-e-trasporti",
    "site_categories": [
      "media",
      "top_news_it",
      "top_news",
      "disaster and accident",
      "health",
      "politics",
      "crime, law and justice",
      "lifestyle and leisure",
      "economy, business and finance",
      "arts, culture and entertainment",
      "sport"
    ],
    "section_title": "Porto e trasporti - Primocanale.it - Le notizie aggiornate dalla Liguria",
    "site_title": "Home - Primocanale.it - Le notizie aggiornate dalla Liguria",
    "title": "Capotreno ferito a Imperia, oggi sciopero della stazione di Genova Piazza Principe",
    "title_full": "Capotreno ferito a Imperia, oggi sciopero della stazione di Genova Piazza Principe",
    "published": "2026-01-08T07:02:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.primocanale.it/images/webp_images/stazioneprincipetrenorockp22569p46999p97377.webp",
    "performance_score": 0,
    "domain_rank": 74798,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "65e21599b2516b1cee06f17281325dc003c177b9",
  "url": "https://www.primocanale.it/cronaca/62119-capotreno-aggredito-sciopero-genova-piazza-principe-orario.html",
  "ord_in_thread": 0,
  "author": "a.pop.",
  "published": "2026-01-08T07:02:00.000+02:00",
  "title": "Capotreno ferito a Imperia, oggi sciopero della stazione di Genova Piazza Principe",
  "text": "Giornata di sciopero per il personale della stazione di Piazza Principe a Genova. Lo stop al lavoro va dalle ore 9,01 alle ore 17 e riguarda tutto il personale degli equipaggi capi treno e macchinisti, personali diretti e indiretti compresi quadri e amministrativi di Trenitalia Doig di Genova Piazza Principe. Lo sciopero è stato indetto da Filt Cgil, Fit Cisl, Uiltrasporti, Ugl Ferrovie, Fast e Orsa Ferrovie. Previsto alle 10 un incontro in prefettura a Genova.\nL'aggressione\nI fatti risalgono alla giornata del 6 gennaio quando alla stazione di Imperia il capotreno dell'Intercity 681 è intervenuto per dividere due persone, entrambe straniere, che si stavano picchiando a bordo del treno. Uno dei due aveva in mano un coccio di bottiglia. Il capotreno è stato colpito ma ha parato il fendente con la mano. Il capotreno ha subito una ferita ed è stato costretto a ricevere delle cure al pronto soccorso.\n\"Purtroppo dobbiamo registrare l’ennesima aggressione in Liguria nei confronti del personale ferroviario - spiega Sandra Piana, responsabile Fit Cisl Liguria per il trasporto ferroviario -, è un fenomeno pericoloso che continua a crescere mentre le soluzioni per dare una risposta concreta restano incompiute senza una vera strategia. La sicurezza sul lavoro è un diritto che non è negoziabile, lo diciamo da mesi. Le iniziative che sono state messe in campo dall'azienda non sono sufficienti, bisogna riaprire i presidi della Polizia Ferroviaria a suo tempo chiusi e integrare con altro personale e occorre che RFI riprenda in mano il progetto di installazione tornelli mai portato a compimento. Non accettiamo che questi episodi vengano considerati come semplici causalità, i lavoratori devono essere tutelati in modo reale”, conclude la responsabile Fit Cisl Liguria per il trasporto ferroviario.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident",
    "Labor"
  ],
  "topics": [
    "Disaster and Accident->industrial accident and incident"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Sandra Piana",
        "sentiment": "none"
      },
      {
        "name": "Fast",
        "sentiment": "none"
      }
    ],
    "locations": [
      {
        "name": "Genova Piazza Principe",
        "sentiment": "none"
      },
      {
        "name": "Genova",
        "sentiment": "none"
      },
      {
        "name": "Imperia",
        "sentiment": "none"
      },
      {
        "name": "Liguria",
        "sentiment": "none"
      }
    ],
    "organizations": [
      {
        "name": "Fit Cisl Liguria",
        "sentiment": "none",
        "tickers": []
      },
      {
        "name": "Orsa Ferrovie",
        "sentiment": "none",
        "tickers": []
      },
      {
        "name": "Ugl Ferrovie",
        "sentiment": "none",
        "tickers": []
      },
      {
        "name": "Filt Cgil",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T08:13:19.689+02:00",
  "updated": "2026-01-08T08:18:33.000+02:00"
}