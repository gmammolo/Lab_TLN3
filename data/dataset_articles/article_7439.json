{
  "thread": {
    "uuid": "c8c7d947b76ac37e33840f91e7e6cbd2e4f9734d",
    "url": "https://corrierefiorentino.corriere.it/notizie/cronaca/26_gennaio_08/firenze-frana-su-una-casa-a-pian-del-mugnone-faentina-chiusa-e-traffico-nel-caos-f096ce2a-5eda-4247-b55c-d10e64b0cxlk.shtml",
    "site_full": "corrierefiorentino.corriere.it",
    "site": "corriere.it",
    "site_section": "https://corrierefiorentino.corriere.it/",
    "site_categories": [
      "social",
      "top_news_ch",
      "top_news_it",
      "top_news",
      "arts, culture and entertainment",
      "economy, business and finance",
      "lifestyle and leisure",
      "crime, law and justice",
      "politics",
      "sport"
    ],
    "section_title": "Corriere Fiorentino: le ultime news da Firenze",
    "site_title": "Corriere della Sera: News e Ultime notizie in tempo reale da Italia e Mondo",
    "title": "Firenze, frana su una casa a Pian del Mugnone: Faentina chiusa e traffico nel caos",
    "title_full": "Firenze, frana su una casa a Pian del Mugnone: Faentina chiusa e traffico nel caos",
    "published": "2026-01-08T07:55:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://dimages2.corriereobjects.it/files/image_1200_900/files/fp/uploads/2026/01/07/695e3869f059b.r_d.656-492-0.jpeg",
    "performance_score": 0,
    "domain_rank": 939,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "c8c7d947b76ac37e33840f91e7e6cbd2e4f9734d",
  "url": "https://corrierefiorentino.corriere.it/notizie/cronaca/26_gennaio_08/firenze-frana-su-una-casa-a-pian-del-mugnone-faentina-chiusa-e-traffico-nel-caos-f096ce2a-5eda-4247-b55c-d10e64b0cxlk.shtml",
  "ord_in_thread": 0,
  "author": "Giovanni Guidi",
  "published": "2026-01-08T07:55:00.000+02:00",
  "title": "Firenze, frana su una casa a Pian del Mugnone: Faentina chiusa e traffico nel caos",
  "text": "«Erano le 10 di sera. Ho sentito un forte botto e ho pensato subito a un incidente stradale». È il racconto di un residente di Pian di Mugnone, uno dei primi ad accorgersi del masso precipitato nella tarda serata del 6 gennaio, intorno alle 22, lungo la via Faentina. Il boato ha anticipato di poche ore la chiusura totale della strada nella mattinata di ieri dopo le prime verifiche.\nIl distacco è avvenuto nel tratto di strada tra via della Polveriera, a Pian di Mugnone, e Ponte alla Badia, a una decina di metri dal ponte ferroviario. La grossa pietra si è staccata dalla parete rocciosa e ha travolto il giardino di una villetta, fermandosi a ridosso della casa. Dopo che gli abitanti hanno chiamato i soccorsi, l’immobile è stato immediatamente evacuato e gli sfollati hanno trovato ospitalità da alcuni parenti. In totale, secondo quanto comunicato dalla Città Metropolitana, sono cinque le persone che sono state costrette a lasciare le loro case in via precauzionale.\nLe cause della frana non sono ancora note, ma le pareti rocciose a ridosso del Mugnone sono molto fragili per il tipo di materiale. Non a caso sono state installate negli anni alcune reti di contenimento lungo la Via Faentina e Bolognese, sul lato opposto del fiume. I tecnici della Città Metropolitana e i geologi incaricati hanno effettuato ieri i sopralluoghi per valutare la stabilità del pendio e individuare eventuali ulteriori criticità. Solo al termine delle verifiche sarà possibile stabilire i tempi di riapertura della strada e capire se l’abitazione colpita potrà tornare agibile in tempi brevi. La chiusura della Faentina, una delle principali direttrici tra Firenze e il Mugello, ha avuto ripercussioni immediate sulla circolazione.\nAlle 13.30 il Comune di Fiesole, in accordo con Città Metropolitana, Comune di Firenze e gestori dei servizi, ha emanato un’ordinanza per modificare la viabilità. La strada è stata chiusa in entrambi i sensi per il tratto fra via della Polveriera e Ponte alla Badia. È stato consentito il transito ai soli frontisti fino al civico 48 da Firenze e al civico 54 da Pian di Mugnone. Per alleggerire il traffico e garantire un collegamento più rapido verso la direttrice Careggi, è stato inoltre istituito il senso unico in via Badia dei Roccettini, in direzione Faentina, invertendo il senso di marcia abituale per chi proviene da San Domenico.\nLa linea ferroviaria Faentina è regolarmente funzionante. Modifiche invece per il trasporto su gomma: la linea 21, da Firenze verso Caldine, ha come capolinea temporaneo la fermata Salviati. Per garantire i collegamenti dalla Querciola, nel comune di Fiesole, verso Firenze è stato attivato un bus navetta sul percorso della linea 45, che passando da Caldine e Pian di Mugnone raggiunge Fiesole, dove è possibile l’interscambio con la linea 7. Le verifiche e i sopralluoghi continueranno anche oggi.\nNon è ancora possibile prevedere quando la Faentina potrà riaprire né quando gli sfollati potranno rientrare nelle loro abitazioni.\n8 gen 2026 | 06:55\n© RIPRODUZIONE RISERVATA\nSalva questo articolo e leggilo quando vuoi. Il servizio è dedicato agli utenti registrati.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident"
  ],
  "topics": [
    "Disaster and Accident->structural failure"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "via della Polveriera",
        "sentiment": "none"
      },
      {
        "name": "Pian di Mugnone",
        "sentiment": "none"
      },
      {
        "name": "via Faentina",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [
      "trusted_news"
    ],
    "top_news": [
      "top_news_ch",
      "top_news_it",
      "top_news"
    ],
    "bias": "center",
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T08:16:14.471+02:00",
  "updated": "2026-01-08T08:19:52.000+02:00"
}