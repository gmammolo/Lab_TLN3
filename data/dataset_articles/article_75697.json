{
  "thread": {
    "uuid": "010ff9abe4f444dbc08a2d9c92503c18973a28a2",
    "url": "https://www.lanotiziagiornale.it/starlink-scelta-obbligata-o-sudditanza-tecnologica",
    "site_full": "www.lanotiziagiornale.it",
    "site": "lanotiziagiornale.it",
    "site_section": "https://giornali.it/",
    "site_categories": [
      "media",
      "education",
      "entertainment"
    ],
    "section_title": "Giornali.it - Notizie di cronaca, quotidiani e news dell'ultima ora",
    "title": "Ecco perché Starlink non è una scelta obbligata",
    "title_full": "Ecco perché Starlink non è una scelta obbligata",
    "published": "2025-01-09T23:26:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.lanotiziagiornale.it/wp-content/uploads/2025/01/starlink.png",
    "performance_score": 0,
    "domain_rank": 158925,
    "domain_rank_updated": "2025-01-06T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "010ff9abe4f444dbc08a2d9c92503c18973a28a2",
  "url": "https://www.lanotiziagiornale.it/starlink-scelta-obbligata-o-sudditanza-tecnologica",
  "ord_in_thread": 0,
  "parent_url": null,
  "author": "Giulio Cavalli",
  "published": "2025-01-09T23:26:00.000+02:00",
  "title": "Ecco perché Starlink non è una scelta obbligata",
  "text": "Giorgia Meloni ha definito Starlink una scelta obbligata per le comunicazioni di Stato e dell’esercito. Non è solo una questione di accuratezza, ma di una narrazione che appare intenzionalmente costruita per avallare una decisione che trova più radici nella politica che nella necessità tecnologica.\nTecnologie alternative a Starlink nelle comunicazioni di Stato Partiamo dai fatti. Starlink, il sistema satellitare a bassa orbita sviluppato da SpaceX di Elon Musk , è certamente una tecnologia avanzata, capace di garantire connettività in aree remote e in situazioni di emergenza. Tuttavia, definirlo “obbligato” significa ignorare deliberatamente l’esistenza di alternative, spesso più appropriate per ragioni di sicurezza e sovranità.\nMolti Paesi, infatti, non solo non utilizzano Starlink, ma hanno sviluppato sistemi propri. La Francia si avvale della rete Syracuse , progettata per garantire comunicazioni militari sicure. Il Regno Unito utilizza Skynet , una costellazione di satelliti dedicati alle sue forze armate, mentre la Germania si affida al sistema SATCOMBw . Questi Stati hanno scelto di investire in infrastrutture indipendenti o consorziate, minimizzando la dipendenza da fornitori privati esterni.\nOltre a questo l’Unione europea ha lanciato IRIS ², un ambizioso progetto per una costellazione di satelliti che garantirà comunicazioni sicure per governi e cittadini, riducendo la dipendenza tecnologica da potenze esterne. Con i primi lanci previsti nel 2029 e la piena operatività entro il 2030, IRIS² rappresenta una soluzione concreta per l’autonomia europea.\nA fianco dei sistemi satellitari, molti Paesi europei adottano tecnologie complementari per garantire comunicazioni sicure e resilienti. I sistemi SATCOM (comunicazione satellitare) forniscono una copertura globale indispensabile per operazioni in aree remote, permettendo trasmissioni criptate di dati, voce e video essenziali per la pianificazione strategica. Parallelamente, le Reti Mobili Ad Hoc ( MANET ) si distinguono per la loro flessibilità: sono reti decentralizzate e autoconfiguranti che si adattano rapidamente ai cambiamenti ambientali, risultando ideali per operazioni sul campo dove l’infrastruttura tradizionale è assente o inaffidabile.\nLa scelta italiana e le implicazioni geopolitiche Quindi, perché l’Italia dovrebbe legarsi a una realtà come Starlink? Una possibile risposta si trova nelle relazioni politiche di Meloni. Non è un segreto che la Presidente del Consiglio abbia sviluppato un rapporto di cordialità con Elon Musk. Dichiarazioni reciproche e incontri pubblici hanno alimentato l’idea di una sintonia su temi come l’innovazione tecnologica. Meloni nega che questo sia il motivo della sua scelta. Noi legittimamente ne dubitiamo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Politics",
    "Science and Technology"
  ],
  "topics": [
    "Politics->government policy",
    "Politics->political development",
    "Politics->international relations",
    "Science and Technology->technology and engineering"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-10T01:23:52.688+02:00",
  "updated": "2025-01-10T01:47:23.355+02:00"
}