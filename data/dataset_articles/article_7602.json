{
  "thread": {
    "uuid": "cc6dff5529802d3bcdeb3e3a448ee0b361d4c87f",
    "url": "https://www.tio.ch/ticino/cronaca/1895148/crans-montana-seven-woodstock-temus-pix",
    "site_full": "www.tio.ch",
    "site": "tio.ch",
    "site_section": "https://www.tio.ch/news",
    "site_categories": [
      "media",
      "top_news_ch",
      "top_news",
      "arts, culture and entertainment",
      "economy, business and finance",
      "disaster and accident",
      "lifestyle and leisure",
      "crime, law and justice",
      "politics",
      "sport"
    ],
    "section_title": "News - Ticinonline",
    "site_title": "Il portale del Ticino - Ticinonline",
    "title": "«Fa davvero male»: chiusi per rispetto alle vittime di Crans-Montana diversi club ticinesi - Ticinonline",
    "title_full": "«Fa davvero male»: chiusi per rispetto alle vittime di Crans-Montana diversi club ticinesi - Ticinonline",
    "published": "2026-01-08T07:30:00.000+02:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "https://media.tio.ch/files/domains/tio.ch/images/4cbt/f_-crans-montana-seven-woodstock-temus-pix-1m37t.jpg?v=1",
    "performance_score": 8,
    "domain_rank": 47296,
    "domain_rank_updated": "2026-01-04T23:00:00.000+02:00",
    "licensing_agency": [],
    "social": {
      "facebook": {
        "likes": 318,
        "comments": 92,
        "shares": 23
      },
      "vk": {
        "shares": 0
      }
    }
  },
  "uuid": "cc6dff5529802d3bcdeb3e3a448ee0b361d4c87f",
  "url": "https://www.tio.ch/ticino/cronaca/1895148/crans-montana-seven-woodstock-temus-pix",
  "ord_in_thread": 0,
  "author": "Simona Roberti-Maggiore",
  "published": "2026-01-08T07:30:00.000+02:00",
  "title": "«Fa davvero male»: chiusi per rispetto alle vittime di Crans-Montana diversi club ticinesi - Ticinonline",
  "text": "«Fa davvero male»: chiusi per rispetto alle vittime di Crans-Montana diversi club ticinesi\nIn occasione della giornata di lutto nazionale di venerdì, le discoteche Woodstock, Pix, Seven, e Temus hanno annunciato che non apriranno i battenti. «È pesante rendersi conto che basta un nonnulla per spezzare delle vite».\nIn occasione della giornata di lutto nazionale di venerdì, le discoteche Woodstock, Pix, Seven, e Temus hanno annunciato che non apriranno i battenti. «È pesante rendersi conto che basta un nonnulla per spezzare delle vite».\nLUGANO - Le luci rimarranno spente, venerdì, in diversi locali notturni ticinesi. In occasione della giornata di lutto nazionale per la tragedia di Crans-Montana, infatti, i gerenti del Woodstock di Bellinzona, del Pix di Ascona, del Seven di Lugano e del Temus di Agno hanno deciso, nel rispetto delle vittime, di tenere chiusi i battenti.\n«Fa davvero male», ci dice Marco Acocella, gerente del Woodstock. «La nostra è una scelta umana, perché quella accaduta a Crans-Montana è una vera e propria tragedia. Ed è pesante rendersi conto che basta un nonnulla per spezzare delle vite».\nBar come discoteche: «Non possiamo operare in una giungla» - Secondo Acocella, ad ogni modo, nel mondo della movida è necessario cambiare qualcosa. Questo, anche considerato che il Constellation è un bar, ma la notte di Capodanno operava a tutti gli effetti come una discoteca.\n«Credo che la grande riflessione da fare sia innanzitutto politica e poi giuridica. Io sono per il libero mercato, ma credo che non possiamo operare in una giungla. Capisco che anche i bar abbiano bisogno di lavorare, e non sono contrario a priori a queste deroghe se un locale ha i dovuti requisiti dal punto di vista giuridico ed edilizio, ma a queste condizioni no. È chiaro che a livello tecnico ci sono state delle gravi lacune».\n«Veniamo controllati annualmente» - È necessario, insomma, maggiore rigore. «Al Woodstock abbiamo delle uscite di sicurezza ben segnalate e, per quanto concerne le misure antincendio, veniamo controllati annualmente, ma non so quanti locali oggi siano integralmente a norma. Credo quindi che a livello giuridico, ma anche attraverso associazioni di categoria come GastroSuisse, dovremmo dare più struttura alla catalogazione dei locali. Perché se tutti facciamo tutto si rischia una liberalizzazione selvaggia e le norme di sicurezza non vengono rispettate».\n«Ci sono stati favoritismi?» - E sul caso di Crans-Montana i dubbi si rincorrono. «Quando ho visto che a margine di una ristrutturazione hanno ristretto una scala, e quindi una via di fuga, mi sono detto \"qui c'è stata una grossa falla\". E viene da chiedersi: il Comune era consapevole di quello che stava facendo dando il via libera a queste modifiche, o c'è dietro dell'altro? Ci sono stati dei favoritismi?».\nRiguardo infine alla possibilità di traferire dai Comuni ai Cantoni la responsabilità dei controlli antincendio, Acocella si dice «favorevole al 100%»: «Così verrebbe garantito un maggiore rispetto delle normative e le procedure sarebbero più uniformi».\n«Questa tragedia ci ha toccato parecchio», ci dice dal canto suo Daniel Perri, gerente del Pix di Ascona. «È stato istituito questo giorno di lutto e quindi lo condividiamo».\n«I bengala vengono utilizzati ovunque» - E, riguardo a quanto accaduto la notte di Capodanno al Constellation: «Questo bar faceva quello che tanti altri bar oggi fanno. Non spetta a me dire se queste eccezioni vadano tollerate o meno, ma credo che il problema in questo caso sia stato strutturale...c'è stata una combinazione di fattori che hanno portato a una tragedia. Va detto poi che il servizio della bottiglia di champagne con annesso un bengala viene offerto un po’ ovunque, anche nei ristoranti, per cui la verità è che probabilmente poteva succedere dappertutto».\n«Non additiamo il Vallese» - Per quanto riguarda invece i controlli antincendio, Perri invita alla cautela: «Penso che i controlli siano rigorosi in Ticino, ma non è detto che in Vallese non lo siano. Non dobbiamo iniziare a fare i discorsi che stanno facendo ora i media italiani, additando gli altri. E non bisogna essere superficiali: per poter parlare con criterio di quanto è accaduto bisognerà attendere i risultati dell'inchiesta».\nNei locali notturni, peraltro, ci sarebbe una certa accortezza rispetto alle norme antincendio. «Io credo che l’attenzione nei locali notturni ci sia, perché ci sono i servizi di sicurezza e ci sono le vie di fuga. Purtroppo si è verificata una tragedia che nessuno si poteva aspettare».",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Disaster and Accident"
  ],
  "topics": [
    "Disaster and Accident->emergency response"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Marco Acocella",
        "sentiment": "none"
      }
    ],
    "locations": [
      {
        "name": "Bellinzona",
        "sentiment": "none"
      },
      {
        "name": "Lugano",
        "sentiment": "none"
      },
      {
        "name": "Ascona",
        "sentiment": "none"
      }
    ],
    "organizations": [
      {
        "name": "Temus",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ch",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2026-01-08T07:40:38.525+02:00",
  "updated": "2026-01-09T08:08:36.000+02:00"
}