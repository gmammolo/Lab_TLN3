{
  "thread": {
    "uuid": "55b7e392acf7ca25722b6242b3e1ccfdeb656d6a",
    "url": "https://www.butac.it/byoblu-e-le-auto-elettriche-spiate",
    "site_full": "www.butac.it",
    "site": "butac.it",
    "site_section": "https://www.zazoom.it",
    "site_categories": [
      "education",
      "k_6_educators"
    ],
    "section_title": "Zazoom Social News - Ultime News",
    "title": "ByoBlu e le \"auto elettriche spiate\"",
    "title_full": "ByoBlu e le \"auto elettriche spiate\"",
    "published": "2025-01-10T08:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://static.nexilia.it/butac/2025/01/volkswagen-dati.jpg",
    "performance_score": 0,
    "domain_rank": 186930,
    "domain_rank_updated": "2025-01-06T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "55b7e392acf7ca25722b6242b3e1ccfdeb656d6a",
  "url": "https://www.butac.it/byoblu-e-le-auto-elettriche-spiate",
  "ord_in_thread": 0,
  "parent_url": null,
  "author": "maicolengel butac",
  "published": "2025-01-10T08:00:00.000+02:00",
  "title": "ByoBlu e le \"auto elettriche spiate\"",
  "text": "Un’amica ci ha segnalato un servizio “scoop” di ByoBlu.\nTitolo del servizio:\nFUGA DI DATI IN CASA VOLKSWAGEN: RINTRACCIATI GLI SPOSTAMENTI DEI POSSESSORI DI AUTO ELETTRICA Autrice del servizio Arianna Graziato.\nPartiamo dai fatti, quanto riportato da ByoBlu è veramente stato spiegato da Der Spiegel, ma con alcune significative mancanze . la prima e più importante, è che il fatto non riguarda la scelta consapevole di “spiare” gli utenti ma la configurazione errata di un software , e coinvolge i veicoli elettrici non in quanto elettrici ma poiché il software che era stato configurato nella maniera errata era quello di gestione di quel tipo di veicoli ; la stessa cosa poteva riguardare software di altre flotte o di altre tipologie. Il problema difatti non riguarda la motorizzazione dei veicoli, ma la scarsa attenzione data alla programmazione del software da parte degli ingegneri.\nLa denuncia a Der Spiegel è arrivata dal Chaos Computer Club, che ha segnalato la cosa alla stessa Volkswagen la quale appena notato il problema si è affrettata a risolverlo. Purtroppo i dati in questione sono rimasti sul web senza protezioni di sorta troppo a lungo. A oggi, però, l’unica cosa che è stata chiarita è che quei dati erano disponibili per chi li avesse trovati, ma senza che sia stato dimostrato che – a parte gli informatici del CCC – altri abbiano avuto accesso a quelle informazioni . Il fatto che, attraverso una configurazione errata nei sistemi della filiale Cariad, i dati sensibili (come la posizione GPS precisa, gli orari di accensione/spegnimento dei motori e persino i profili personali degli utenti) di circa 800mila veicoli elettrici siano rimasti accessibili per mesi in un cloud Amazon non protetto non significa che automaticamente siano stati trovati e sfruttati da soggetti con intenzioni maligne .\nNon vogliamo affatto minimizzare il problema, ma vorremmo che fosse chiaro che non è una questione che riguarda solo “i veicoli elettrici” ma in generale la mancanza di trasparenza nella gestione delle informazioni da parte dei produttori di moderni veicoli automobilistici . Non ho un’auto elettrica ma ho un’app che mi permette di gestirla a distanza, la stessa app potrebbe condividere i miei dati su cloud non protetti e i dati che potrebbe condividere sono gli stessi, visto che la mia auto ha un GPS e una memoria interna condivisa con la app che traccia dove vado, quando ci vado, quanto consumo ecc ecc.\nPertanto il giornalismo serio, invece che attaccare le elettriche o una specifica casa automobilistica, dovrebbe evidenziare come il possibile problema possa riguardare qualsiasi tipo di veicolo senza demonizzarne uno specifico tipo, e magari porre in evidenza il problema in sé .\nL’UE, grazie al Data Act che entrerà in vigore nel 2025 , richiederà alle case automobilistiche di offrire un accesso semplice e gratuito ai dati dei proprietari dei veicoli, limitando la discrezionalità dei produttori nella gestione di queste informazioni sensibili.\nVolkswagen, o meglio la sua filiale Cariad, ha dichiarato a Der Spiegel che:\nI dati raccolti erano pseudonimizzati , quindi non direttamente collegabili agli utenti senza ulteriori elaborazioni. Nel caso specifico le informazioni servivano a migliorare le funzionalità delle batterie e la loro gestione. I dati non erano progettati per creare profili personali o movimenti dettagliati degli utenti, e i ricercatori del CCC sarebbero riusciti a fare collegamenti solo grazie alla combinazione di più dataset e “un alto livello di competenza tecnica” . Come crediamo di aver ben specificato, il problema non sono le auto elettriche ma la gestione dei dati da parte di case automobilistiche che fino a pochi anni fa al massimo si occupavano di progettare motori e carrozzerie, e invece oggi devono pensare a veicoli moderni dove la componente informatica, e quindi anche la gestione dei dati, è sempre più presente . Poco conta il tipo di motorizzazione che hanno i veicoli, come ben sa chi ha acquistato un veicolo dotato di navigatore negli ultimi dieci anni. Il problema è la fragilità delle policy sulla protezione dei dati in un settore come quello automobilistico , che sta evolvendo molto velocemente.\nmaicolengel at butac punto it\nSe ti è piaciuto l’articolo, sostienici su Patreon o su PayPal ! Può bastare anche il costo di un caffè!\nUn altro modo per sostenerci è acquistare uno dei libri consigliati sulla nostra pagina Amazon, la trovi qui .\nBUTAC vi aspetta anche su Telegram con il canale con tutti gli aggiornamenti e il gruppo di discussione, segnalazione e quattro chiacchiere con la nostra community .",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Science and Technology",
    "Social Issue"
  ],
  "topics": [
    "Science and Technology->technology and engineering",
    "Social Issue->values",
    "Social Issue->social networking",
    "Social Issue->social problem"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://www.patreon.com/butac?ty=h",
    "https://t.me/butacgruppo",
    "https://t.me/bufaleuntantoalchilo",
    "https://digital-strategy.ec.europa.eu/en/policies/data-act",
    "https://www.amazon.it/shop/bufaleuntantoalchilo",
    "https://www.paypal.me/Butacit",
    "https://paypal.me/Butacit",
    "https://www.t.me/bufaleuntantoalchilo",
    "https://patreon.com/butac?ty=h",
    "https://amazon.it/shop/bufaleuntantoalchilo",
    "https://www.patreon.com/butac",
    "https://www.t.me/butacgruppo",
    "https://www.digital-strategy.ec.europa.eu/en/policies/data-act"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-10T09:22:58.771+02:00",
  "updated": "2025-01-11T01:12:34.999+02:00"
}