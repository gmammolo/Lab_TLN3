{
  "thread": {
    "uuid": "e07b30ac66e4e62e6eb06a57ad43245a0b335c50",
    "url": "https://www.firstonline.info/microsoft-citata-in-giudizio-per-la-fine-di-windows-10-la-battaglia-di-un-utente-californiano/",
    "site_full": "www.firstonline.info",
    "site": "firstonline.info",
    "site_section": "https://www.firstonline.info",
    "site_categories": [
      "shopping"
    ],
    "section_title": "Home Page - FIRSTonline",
    "site_title": "Home Page - FIRSTonline",
    "title": "Microsoft citata in giudizio per la fine di Windows 10: la battaglia di un utente californiano",
    "title_full": "Microsoft citata in giudizio per la fine di Windows 10: la battaglia di un utente californiano",
    "published": "2025-08-14T09:32:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.firstonline.info/wp-content/uploads/2025/07/Insegna-Microsoft.webp",
    "performance_score": 0,
    "domain_rank": 70994,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "e07b30ac66e4e62e6eb06a57ad43245a0b335c50",
  "url": "https://www.firstonline.info/microsoft-citata-in-giudizio-per-la-fine-di-windows-10-la-battaglia-di-un-utente-californiano/",
  "ord_in_thread": 0,
  "author": "Redazione FIRSTonline",
  "published": "2025-08-14T09:32:00.000+03:00",
  "title": "Microsoft citata in giudizio per la fine di Windows 10: la battaglia di un utente californiano",
  "text": "Il conto alla rovescia è iniziato: il 14 ottobre 2025 Windows 10 dirà addio al supporto gratuito . Da quel giorno, chi vorrà continuare a ricevere aggiornamenti di sicurezza dovrà passare a Windows 11 oppure pagare per il supporto esteso. Ma non tutti ci stanno. Anzi, in California , qualcuno ha deciso di portare Microsoft in tribunale.\nMicrosoft sotto accusa per Windows 10: ecco perché Il protagonista è Lawrence Klein , un utente che accusa Microsoft di aver violato il codice per la tutela dei consumatori e la legge contro la pubblicità ingannevole , interrompendo il supporto a Windows 10 troppo presto. Secondo Klein, circa 240 milioni di dispositivi nel mondo non sono compatibili con Windows 11 a causa di requisiti hardware troppo severi, come il famigerato Trusted Platform Module 2.0 (Tpm) e l’esclusione di alcuni processori ancora relativamente recenti.\nIl risultato è che chi non può aggiornare si trova costretto a comprare un nuovo Pc , spesso già predisposto per l’IA Copilot, con un conseguente aumento dei rifiuti elettronici.\nKlein sostiene che questa scelta rientra in una strategia per spingere gli utenti a investire in nuovi dispositivi. La campagna di marketing non è certo discreta: molti utenti Windows 10 hanno già visto annunci a tutto schermo che promuovono il passaggio al nuovo sistema.\nFine di Windows 10: causa e polemiche Al momento, Microsoft offre un anno di supporto esteso a 30 dollari , gratuito però se si utilizza un account Microsoft e si sincronizzano i dati su OneDrive. Klein chiede invece che un tribunale obblighi l’azienda a mantenere il supporto gratuito “finché la quota di Pc con Windows 10 non scenderà sotto il 10% degli utenti Windows totali”.\nIl tema non è banale: a meno di un anno dalla scadenza, Windows 10 è ancora installato sul 43% dei Pc nel mondo, secondo StatCounter. Per fare un confronto, al termine del ciclo di vita di Windows 7 la quota era già scesa al 25%. Microsoft sembra contare su una “migrazione dell’ultimo minuto” verso Windows 11, ma con i requisiti hardware attuali non è così semplice per molti utenti.\nAnche se la causa non dovesse avere successo, il clamore mediatico rappresenta già un problema per Microsoft. La questione dei requisiti hardware e del rischio di e-waste è destinata a rimanere al centro del dibattito. Chissà: forse questa pressione spingerà Microsoft a rivedere le sue mosse, regalando a Windows 10 un’ultima, inattesa proroga .",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Science and Technology",
    "Politics",
    "Social Issue"
  ],
  "topics": [
    "Science and Technology->information technology and computer science",
    "Science and Technology->technology and engineering",
    "Politics->government policy",
    "Politics->civil rights",
    "Politics->censorship and freedom of speech",
    "Social Issue->social networking",
    "Social Issue->social condition"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://italiaonline.profiles.tagger.opecloud.com/v1/targeting?url=https://www.firstonline.info/microsoft-citata-in-giudizio-per-la-fine-di-windows-10-la-battaglia-di-un-utente-californiano&amp=true",
    "https://italiaonline.profiles.tagger.opecloud.com/v1/targeting?url=https://firstonline.info/microsoft-citata-in-giudizio-per-la-fine-di-windows-10-la-battaglia-di-un-utente-californiano&amp=true",
    "https://italiaonline.profiles.tagger.opecloud.com/v1/targeting"
  ],
  "external_images": [],
  "internal_images": [],
  "entities": {
    "persons": [
      {
        "name": "Lawrence Klein",
        "sentiment": "none"
      }
    ],
    "locations": [
      {
        "name": "California",
        "sentiment": "none"
      }
    ],
    "organizations": [
      {
        "name": "Microsoft",
        "sentiment": "none",
        "tickers": [
          {
            "ticker": "MSFT",
            "exchange": "NASDAQ"
          }
        ]
      },
      {
        "name": "Tpm",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-08-14T11:23:54.697+03:00",
  "updated": "2025-08-14T11:32:56.000+03:00"
}