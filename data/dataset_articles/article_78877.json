{
  "thread": {
    "uuid": "fee3fa5cdb0dce540d83a95dec3027aa153dae2b",
    "url": "https://bari.repubblica.it/cronaca/2023/12/28/news/super_pomodoro_arricchito_iodio_fa_bene_salute_studio_ricercatori_bari_universita-421770334/",
    "site_full": "bari.repubblica.it",
    "site": "repubblica.it",
    "site_section": "http://bari.repubblica.it/",
    "site_categories": [
      "tech"
    ],
    "section_title": "Bari notizie e approfondimenti - Repubblica.it",
    "title": "Il superpomodoro arricchito di iodio che fa bene alla salute: lo studio dei ricercatori baresi - la Repubblica",
    "title_full": "Il superpomodoro arricchito di iodio che fa bene alla salute: lo studio dei ricercatori baresi - la Repubblica",
    "published": "2023-12-28T18:12:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.repstatic.it/content/localirep/img/rep-bari/2023/12/28/181228502-c40e74fe-6b92-4635-bb0b-1b061b363d4a.jpg",
    "performance_score": 0,
    "domain_rank": 998,
    "domain_rank_updated": "2023-12-26T12:06:20.000+02:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "fee3fa5cdb0dce540d83a95dec3027aa153dae2b",
  "url": "https://bari.repubblica.it/cronaca/2023/12/28/news/super_pomodoro_arricchito_iodio_fa_bene_salute_studio_ricercatori_bari_universita-421770334/",
  "ord_in_thread": 0,
  "parent_url": null,
  "author": "piero guerriero",
  "published": "2023-12-28T18:12:00.000+02:00",
  "title": "Il superpomodoro arricchito di iodio che fa bene alla salute: lo studio dei ricercatori baresi - la Repubblica",
  "text": "Un super-pomodoro arricchito in iodio ottimo per la salute. E’ la creazione di un gruppo di ricercatori di orticoltura dell’Università di Bari, in collaborazione con l’Istituto di scienze delle produzioni alimentari del Centro nazionale delle ricerche (Ispa-Cnr) e con il dipartimento di Scienze agrarie, alimenti, risorse naturali e ingegneria dell'Università di Foggia.\nLo studio, intitolato “Localized foliar application of iodine on tomato: an effective approach for targeted agronomic biofortification” (“Applicazione fogliare localizzata di iodio su pomodoro: un approccio efficace per la biofortificazione agronomica mirata”) è stato pubblicato dalla rivista Scientia Horticulturae . Lo iodio contiene ormoni tirodei, che come è noto sono molto utili ai processi di crescita, tanto che una carente assunzione determina l’insorgenza di malattie.\nLo si può assumere attraverso il sale iodato oppure consumando quotidianamente prodotti vegetali freschi che possono essere potenziati di iodio attraverso la cosiddetta “biofortificazione agronomica”, un insieme di tecniche agronomiche che permettono l’accumulo spontaneo del minerale nell’organo vegetale di interesse alimentare.\nLo iodio non è essenziale per la crescita delle piante, che tuttavia sono in grado di assorbirlo e accumularlo in piccolissime quantità, tali da non determinare tossicità. Il problema è che in sistemi senza suolo a ciclo chiuso, anche bassissime concentrazioni di iodio nella soluzione nutritiva ricircolante possono determinare fitotossicità.\nI ricercatori pugliesi – guidati da Pietro Santamaria , docente di orticoltura ad Agraria e coordinatore del progetto regionale Biodiverso – sono riusciti a superare questa criticità somministrando uno spray sulle foglie.\n“La sperimentazione – spiegano gli studiosi nel loro comunicato - ha riguardato l’applicazione localizzata per via fogliare di iodio in tre concentrazioni (0, 1, 5 millilitri), valutando due siti di applicazione (apice vegetativo dello stelo e tre foglie sovrastanti il grappolo target), su due ibridi di pomodoro, tipo ciliegino e datterino, in quattro applicazioni distanziate di dieci giorni e raccolta a maturità commerciale”.\nRisultato: le dosi impiegate non hanno causato sintomi di tossicità e i trattamenti non hanno influenzato, se non in minima parte a quantità elevate, produzione e qualità commerciale e nutrizionale del frutto. E così “il consumo di 100 grammi di pomodori freschi biofortificati con dose 1 mM sono risultati i più idonei al parziale soddisfacimento del fabbisogno giornaliero in iodio indicato dalle organizzazioni per la salute a livello mondiale, senza tossicità per pianta e consumatore, oltre che i più ricchi in polifenoli totali nel caso del datterino”.\nLa ricerca è stata svolta nell’azienda agricola Fratelli Lapietra di Monopoli. ”Questo importante risultato – concludono i ricercatori - fornisce nuove prospettive per la produzione di alimenti ad alto contenuto in iodio e incentiva all’approfondimento della tecnica agronomica anche su altre colture orticole”.\nQuesto è un articolo a pagamento, ma oggi te lo regaliamo.\nBuona lettura! LEGGI Chiudi Leggi i commenti I commenti dei lettori",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Health",
    "Science and Technology",
    "Environment"
  ],
  "external_links": [
    "https://www.repstatic.it/cless/common/widget/dynamic-paywall/2023-v1/css/style.css",
    "http://www.repstatic.it/cless/main/nazionale/2020-v1/include/detail/paywall.html",
    "http://www.repstatic.it/cless/main/nazionale/2020-v1/include/detail/under-content.html--",
    "https://www.repstatic.it/cless/common/widget/newsletter/2018-v1/include/gedi-newsletter-cx.html",
    "http://www.repstatic.it/cless/common/box/outbrain/2022-v1/include/short.html",
    "https://repstatic.it/cless/common/widget/newsletter/2018-v1/include/gedi-newsletter-cx.html",
    "http://repstatic.it/cless/main/nazionale/2020-v1/include/detail/under-content.html--",
    "http://repstatic.it/cless/common/box/outbrain/2022-v1/include/short.html",
    "https://repstatic.it/cless/common/widget/dynamic-paywall/2023-v1/css/style.css",
    "http://repstatic.it/cless/main/nazionale/2020-v1/include/detail/paywall.html"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2023-12-29T00:02:49.452+02:00",
  "updated": "2023-12-29T00:02:49.452+02:00"
}