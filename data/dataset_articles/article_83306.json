{
  "thread": {
    "uuid": "46c654e3e74af8a68eb85201c70c5b1b55f296e8",
    "url": "https://www.bresciaoggi.it/rubriche/motori/nuove-citroen-c4-e-c4x-un-esperienza-di-guida-all-insegna-del-comfort-1.12601257",
    "site_full": "www.bresciaoggi.it",
    "site": "bresciaoggi.it",
    "site_section": "https://www.bresciaoggi.it/rubriche/motori",
    "site_categories": [
      "media",
      "world_soccer",
      "sports"
    ],
    "section_title": "Motori | Rubriche | Bresciaoggi",
    "site_title": null,
    "title": "Nuove Citroën C4 e C4X: un'esperienza di guida all'insegna del comfort",
    "title_full": "Nuove Citroën C4 e C4X: un'esperienza di guida all'insegna del comfort",
    "published": "2025-02-27T10:53:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bresciaoggi.it/image/contentid/policy:1.12601259:1740646193/image.jpg?f=16x9&amp;h=450&amp;w=800&amp;$p$f$h$w=7061f55",
    "performance_score": 0,
    "domain_rank": 65654,
    "domain_rank_updated": "2025-02-24T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "46c654e3e74af8a68eb85201c70c5b1b55f296e8",
  "url": "https://www.bresciaoggi.it/rubriche/motori/nuove-citroen-c4-e-c4x-un-esperienza-di-guida-all-insegna-del-comfort-1.12601257",
  "ord_in_thread": 0,
  "parent_url": null,
  "author": "Società Editrice Athesis S.p.A.",
  "published": "2025-02-27T10:53:00.000+02:00",
  "title": "Nuove Citroën C4 e C4X: un'esperienza di guida all'insegna del comfort",
  "text": "Il segmento C è uno dei più competitivi e in Stellantis non si possono far sfuggire quote di mercato. Per questo i nuovi modelli di Citroën, C4 e C4X sono particolarmente strategici, proponendo cambiamenti significativi senza trascurare aspetti fondamentali come il comfort e lo spazio a bordo. I designer della Casa francese hanno combinato vari universi automobilistici per rispondere alle aspettative dei clienti di questo segmento, sempre esigenti e alla ricerca di modernità.\nIn Europa le Citroën C4 e C4X sono lanciate in una gamma di motori sia elettrici che ibridi. Le prime versioni hanno una capacità di 100 e 115 kW, chi preferisce le ibride invece può scegliere tra i nuovi modelli Hybrid 100 (solo su C4) e Hybrid 136.\nDesign funzionale delle nuove Citroën C4 e C4X\nLe forme delle C4 e C4X si basano su una affascinante miscela di diversi codici automobilistici: la C4, con il suo assetto rialzato e deciso, combina il dinamismo da coupé con alcuni spunti stilistici sapientemente presi in prestito dai SUV. La C4X invece abbina l’eleganza e la fluidità di una fastback con la raffinatezza di una spaziosa 4 porte e la personalità di un SUV.\nIl design è senza dubbio distintivo.\nLa C4 si ispira al concept OLI 2022 con un frontale che incorpora il nuovo logo del Marchio al centro di una griglia del radiatore ridisegnata, conferendo alla vettura una presenza più decisa su strada. I gruppi ottici sono ormai un elemento di stile che deve assicurare una riconoscibilità immediata anche a distanza, come quelli anteriori a LED suddivisi in tre segmenti orizzontali. Le luci di direzione anteriori a LED integrate nella parte inferiore, le protezioni laterali, i nuovi cerchi da 18” e il collegamento tra la parte inferiore del montante C e i gruppi ottici posteriori non sono solo una scelta estetica ma anche aerodinamica per ottimizzare l’efficienza. I gruppi ottici posteriori, oltre a essere un elemento chiave di questo design, sono stati progettati per accordarsi con l’impatto visivo del frontale, allargando visivamente la parte posteriore del veicolo e rafforzandone l’assetto su strada.\nLa nuova C4X non ha richiesto modifiche significative alla parte posteriore. Il bagagliaio, con la sua sezione verticale inclinata in avanti, evidenzia il dinamismo della vettura. I gruppi ottici posteriori a LED incorniciano l’apertura del bagagliaio.\nInterni delle nuove Citroën C4 e C4X all'insegna della comodità\nAl netto del traffico stradale, gli interni sono stati progettati per assicurare il massimo benessere degli occupanti. I sedili Advanced Comfort® sono stati ridisegnati per ottimizzare la comodità a bordo, grazie anche a una schiuma più spessa di 15 mm e uno strato ad alta densità nel cuore del sedile.\nFa bella mostra di sé il nuovo quadro strumenti da 7\" ad alta definizione, posizionato dietro il volante. La strumentazione si compone inoltre della navigazione 3D connessa (optional sull’allestimento Plus, di serie sull’allestimento Max) e accentua la qualità percepita a bordo di C4 e C4X, con un’interfaccia grafica moderna che va ad aggiungersi al touchscreen da 10\" ed è completato da un display head-up a colori che mostra le informazioni essenziali, riducendo l’affaticamento degli occhi e migliorando la sicurezza.\nL’interfaccia del sistema di infotainment dispone anche di un sistema di riconoscimento vocale naturale, un assistente digitale che può essere attivato dagli occupanti della vettura con il comando\n“Ciao Citroën” e che è in grado di comprendere le parole pronunciate, rispondendo alle domande ed eseguendo i comandi vocali impartiti.\nC4 e C4X offrono inoltre ChatGPT direttamente integrata nel sistema di infotainment grazie al sistema di riconoscimento vocale e audio SoundHound e disponibile con il pacchetto “Connect Plus”. Con ChatGPT, Citroën introduce un nuovo strumento di intelligenza artificiale generativa, che rende il riconoscimento vocale ancora più fluido e naturale e che migliora il comfort a bordo grazie a un assistente digitale che favorisce un’esperienza smart e interattiva, capace di semplificare la vita quotidiana.\nSistemi di assistenza alla guida\nLe nuove C4 e C4X dispongono di ben 20 sistemi avanzati di assistenza alla guida (ADAS), che si avvalgono di tecnologie automatizzate come sensori e telecamere per migliorare la sicurezza stradale.\nActive Safety Brake: questo sistema interviene quando viene rilevato un rischio di collisione, frenando automaticamente il veicolo per evitare un incidente. Funziona sia di giorno che di notte e riconosce vari ostacoli, compresi pedoni e ciclisti.\nCollision Risk Alert: a velocità pari o superiori a 30 km/h, questa funzione avverte il conducente del potenziale pericolo di collisione con la vettura che precede, consentendogli di reagire rapidamente.\nHighway Driver Assist: combinando il Cruise Control adattivo e l’avviso di deviazione dalla corsia, questo sistema di guida semi-autonoma di livello 2 consente di delegare parzialmente la guida, pur mantenendo la vigilanza e il controllo da parte del conducente.\nCruise Control adattivo con Stop & Go: si tratta di un dispositivo che regola la velocità in base al veicolo che precede, mantenendo la distanza di sicurezza e persino arrestando e riavviando la vettura senza l’intervento del conducente.\nSono inclusi intoltre il monitoraggio degli angoli ciechi, l'avviso di deviazione dalla corsia, l'avviso di pausa caffè, quello di attenzione del conducente, gli abbaglianti automatici, il riconoscimento esteso dei segnali di velocità e le raccomandazioni di velocità.\nNuove C4 e C4X con motori per tutte le esigenze\nLe nuove C4 e C4X offrono efficienti propulsori elettrificati che aiutano i clienti a passare all’elettrico in base alle loro esigenze.\nCitroën introduce due livelli di potenza distinti, con Hybrid 136 sulle nuove C4 e C4X e Hybrid 100 sulla nuova C4. Questa tecnologia è vantaggiosa per la circolazione urbana, dove si stima che fino al 50% della guida possa avvenire in modalità elettrica.\nSulla versione Hybrid 136, il motore a tre cilindri da 1.199 cc (136 CV/100 kW a 5.500 giri, 230 Nm a 1.750 giri) è abbinato al propulsore elettrico sincrono a magneti permanenti da 21 kW (28 CV) e una coppia di 55 Nm, gestendo il fabbisogno energetico in caso di richiesta di coppia ridotta e a bassa velocità. Inoltre, facilita l’avviamento del motore a combustione e ricarica la batteria, agli ioni di litio da 48 V e 432 Wh collocata sotto il sedile anteriore sinistro, in frenata, riducendo al minimo l’usura dei freni.\nLa versione Hybrid 100 è progettata sulla stessa base tecnica, ma con una potenza di 100 CV/74 kW) a 5.500 giri e una coppia di 205 Nm a 1.750 giri.\nNuove Citroën ë-C4 ed ë-C4X, le versioni completamente elettriche\nLe versioni elettriche cambiano nome e si identificano come ë-C4 ed ë-C4X. Lo zero è il numero chiave di questi modelli: zero emissioni di CO2 durante la circolazione, zero rumori e zero odori, zero vibrazioni, zero sobbalzi e zero cambi di marcia\nLa distinzione tra le due offerte elettriche delle nuove ë-C4 e ë-C4X risiede principalmente nella loro autonomia: fino a 415 km per ë-C4 e 425 km per ë-C4X. Una durata che si adatta agli spostamenti extraurbani senza la necessità di ricariche frequenti.\nEntrambi i modelli sono equipaggiate con una batteria da 54 kWh e di un motore da 115 kW. La\nseconda versione, con un’autonomia fino a 355 km per C4 e 360 per C4X, una batteria da 50 kWh e 100 kW di potenza, è una soluzione economica per gli spostamenti di tutti i giorni nelle aree urbane e suburbane, pur essendo adatta alle lunghe percorrenze grazie al sistema di ricarica rapida.\nLa ricarica rapida durante i lunghi viaggi è un requisito più che mai essenziale: le nuove ë-C4 ed ë-C4X possono utilizzare caricabatterie rapidi da 100 kW. Il veicolo recupera circa 10 km di autonomia al minuto e può ripristinare l’80% della carica in meno di 30 minuti.\nMa questi modelli riescono anche a donare la loro energia\nQuesti due modelli possono trasformarsi in erogatori di energia per dispositivi esterni grazie alla La tecnologia V2L, o Vehicle-to-Load. Per utilizzare V2L, è sufficiente collegare il dispositivo desiderato alla presa dedicata a bordo del veicolo, che sarà disponibile come accessorio a partire dalla prima metà del 2025.\nDisponibilità, colori e prezzi delle nuove Citroën C4 e C4X\nL’evoluzione della personalità di C4 e C4X è accompagnata da interessanti novità estetiche. La gamma si è arricchita di due nuovi colori: Manhattan Green, luminoso, elegante e ricco di energia, e Mercury Grey, un grigio sobrio e moderno. Queste due nuove tonalità saranno disponibili insieme a Elixir Red, Okenite White, Perla Nera Black (con riflessi perlacei) ed Eclipse Blue, recentemente lanciato e di grande intensità.\nResta inoltre disponibile l’opzione bicolore con tetto nero, che aggiunge un tocco di stile ed esclusività. La finitura esalta le linee dinamiche dei due modelli e conferisce loro un look più elegante. Il prezzo delle nuove Citroën C4 e C4X non è stato ancora comunicato ma dovrebbe aggirarsi intorno ai 25 mila euro",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Science and Technology",
    "Economy, Business and Finance"
  ],
  "topics": [
    "Science and Technology->technology and engineering",
    "Economy, Business and Finance->consumer goods",
    "Economy, Business and Finance->business strategy and marketing",
    "Economy, Business and Finance->manufacturing and engineering"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-02-28T01:11:52.038+02:00",
  "updated": "2025-02-28T01:11:52.038+02:00"
}