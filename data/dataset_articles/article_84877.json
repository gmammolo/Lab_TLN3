{
  "thread": {
    "uuid": "f96f6eddb6ebd4cb8f03e58f40df39d18342a696",
    "url": "https://www.ilgiorno.it/milano/cronaca/limpresa-di-alessandro-pippa-due-b7e14b5d",
    "site_full": "www.ilgiorno.it",
    "site": "ilgiorno.it",
    "site_section": "https://www.ilgiorno.it/mantova/cultura",
    "site_categories": [
      "media",
      "top_news_it",
      "top_news"
    ],
    "section_title": "Il Giorno | Tutte le ultime notizie in tempo reale dalla Lombardia",
    "site_title": "Il Giorno | Tutte le ultime notizie in tempo reale dalla Lombardia",
    "title": "L'impresa di Alessandro Pippa: \"Due lauree in 6 ore e i brevetti. È questione di stile (e ingegno)\"",
    "title_full": "L'impresa di Alessandro Pippa: \"Due lauree in 6 ore e i brevetti. È questione di stile (e ingegno)\"",
    "published": "2025-07-31T06:31:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilgiorno.it/image-service/view/acePublic/alias/contentid/NjUzN2FjNTUtODhiMS00/0/limpresa-di-alessandro-pippa-due-lauree-in-6-ore-e-i-brevetti-e-questione-di-stile-e-ingegno.jpeg?f=16:9&amp;w=1200&amp;h=630",
    "performance_score": 1,
    "domain_rank": 20157,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 10,
        "comments": 0,
        "shares": 1
      },
      "vk": {
        "shares": 0
      }
    }
  },
  "uuid": "f96f6eddb6ebd4cb8f03e58f40df39d18342a696",
  "url": "https://www.ilgiorno.it/milano/cronaca/limpresa-di-alessandro-pippa-due-b7e14b5d",
  "ord_in_thread": 0,
  "author": "Il Giorno",
  "published": "2025-07-31T06:31:00.000+03:00",
  "title": "L'impresa di Alessandro Pippa: \"Due lauree in 6 ore e i brevetti. È questione di stile (e ingegno)\"",
  "text": "Alle 10.30 si è laureato in Ingegneria meccanica, alle 16 in Ingegneria gestionale. Stesso giorno, stesso ateneo: il Politecnico di Milano. Alessandro Pippa, 23 anni, è il primo a tentare - e a centrare - questa impresa, impreziosita da due brevetti, già depositati. Tesi color verde mare per Meccanica - come la cravatta - fucsia per Gestionale, come la camicia. D’altronde per due anni si è “cucito addosso“ entrambe le facoltà e pure le sue invenzioni sono dichiaratamente una \"questione di stile\".\nQuando ha deciso di iscriversi a due corsi di laurea contemporaneamente?\n\"Nell’ultimo anno della triennale, a Bolzano, ho scoperto che si era appena aperta questa possibilità e ho deciso di sfruttarla, senza perdere tempo. Il Politecnico di Milano mi permetteva di seguire entrambe le ingegnerie, oltre a essere il più importante d’Italia, così mi sono trasferito\".\nPerché Meccanica e perché Gestionale?\n\"L’idea era poter combinare gli interessi tecnici e meccanici che mi servono a costruire “cose“ con quelli di management e gestionali per potermi occupare dell’arrivo sul mercato\".\nCom’è stato conciliare i due percorsi per due anni?\n\"Un po’ complicato, perché alcune lezioni si sovrapponevano: alcune le seguivo in presenza, altre le rivedevo registrate la sera per recuperare. Il periodo più duro è stato il primo semestre: mi trovavo a studiare dalle 9 di mattina all’una di notte. Poi è stato meno serrato\".\nHa preso il ritmo.\n\"Sì, sin dall’inizio avevo questa “tara“: stare nei due anni previsti, raddoppiando lo sforzo. Quando ho superato la prima sessione - con gli esami più rognosi - ho pensato che l’obiettivo fosse raggiungibile e mi sono un po’ tranquillizzato. E per fortuna non perdevo tempo neppure nel “viaggio“ per arrivare all’università: abito attaccato al campus della Bovisa\".\nHa trovato tempo libero anche per qualche hobby?\n\"Non esageriamo, non c’era materialmente, ma per un giro con gli amici sì\".\nLo rifarebbe?\n\"Visti i risultati e il riscontro che sto avendo direi proprio di sì. In Gestionale sono uscito con 96, in Meccanica con 95, non ho mai guardato il voto: l’obiettivo era passare tutti gli esami, ma alla fine oltre alla quantità è emersa la qualità e son soddisfatto\".\nHa cominciato da piccolo a fare l’inventore?\n\"Giocavo con il Lego, nulla di eccezionale, al liceo andavo bene in Matematica e Fisica e mi ha incuriosito Ingegneria. Era nata accanto a casa, con gente giovane e in gamba\".\nHa già depositato due brevetti e sviluppato prototipi che sono al centro delle due tesi. Ci racconta le ultime invenzioni?\n\"La prima è un motorino pieghevole che ho costruito e brevettato, pensando a un utilizzo urbano: si indossa come uno zaino. Il secondo è un elicottero sempre pieghevole, concepito per un utilizzo più ricreativo: lo si può caricare in macchina\".\nE adesso che si fa? Dottorato o lavoro?\n\"Dottorato non penso, anche perché per non sminuire il lavoro fatto fin qui dovrei farne due in parallelo. Mi piacerebbe proseguire con i due progetti che ho presentato nelle tesi e cercare un modo per portarli sul mercato: un aspetto importante sarà verificarne l’interesse e trovare partner finanziari. I progetti sono già pronti e funzionanti\".\nSaranno a buon mercato o di “lusso“?\n\"Sono concepiti per avere un prezzo alla portata della stragrande maggioranza della popolazione\".\nArrivati al doppio traguardo, a chi dedica questi anni intensi?\n\"Ai miei genitori che mi hanno accompagnato sin dall’inizio e ai miei amici “di giù“ (i milanesi) che hanno fatto il tifo per me. Il giorno della cerimonia è stata una festa di gruppo\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Education",
    "Human Interest",
    "Science and Technology"
  ],
  "topics": [
    "Education->college and university",
    "Education->students",
    "Education->vocational education",
    "Human Interest->graduation",
    "Science and Technology->technology and engineering",
    "Science and Technology->social sciences"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Alessandro Pippa",
        "sentiment": "none"
      }
    ],
    "locations": [
      {
        "name": "Ingegneria gestionale",
        "sentiment": "none"
      },
      {
        "name": "Ingegneria meccanica",
        "sentiment": "none"
      },
      {
        "name": "Bolzano",
        "sentiment": "none"
      }
    ],
    "organizations": [
      {
        "name": "Politecnico di Milano",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-31T07:35:51.878+03:00",
  "updated": "2025-08-01T08:08:32.000+03:00"
}