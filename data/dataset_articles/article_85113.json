{
  "thread": {
    "uuid": "81d87486c7f2a7a175b473155de55377178cc93c",
    "url": "https://www.viaempresa.cat/empresa/vrain-startup-catalana-revoluciona-visualitzacio-imatges-mediques-realitat-virtual_2217683_102.html",
    "site_full": "www.viaempresa.cat",
    "site": "viaempresa.cat",
    "site_section": "https://www.viaempresa.cat/empresa",
    "site_categories": [
      "media"
    ],
    "section_title": "Empresa",
    "site_title": "VIA Empresa |  Diari econòmic líder en català",
    "title": "VRAIn, la startup catalana que revoluciona la visualització d'imatges mèdiques amb realitat virtual",
    "title_full": "VRAIn, la startup catalana que revoluciona la visualització d'imatges mèdiques amb realitat virtual",
    "published": "2025-07-31T06:30:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://www.viaempresa.cat/uploads/s1/27/25/25/59/l-equip-de-vrain.jpeg",
    "performance_score": 0,
    "domain_rank": 151387,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "81d87486c7f2a7a175b473155de55377178cc93c",
  "url": "https://www.viaempresa.cat/empresa/vrain-startup-catalana-revoluciona-visualitzacio-imatges-mediques-realitat-virtual_2217683_102.html",
  "ord_in_thread": 0,
  "author": "VIA Empresa",
  "published": "2025-07-31T06:30:00.000+03:00",
  "title": "VRAIn, la startup catalana que revoluciona la visualització d'imatges mèdiques amb realitat virtual",
  "text": "Daniel Esteban-Ferrer, emprenedor i enginyer de telecomunicacions, doctor en nanotecnologia i amb un postdoctorat en realitat virtual, va detectar un problema comú: els metges necessitaven una millor manera de visualitzar imatges multidimensionals, de tres o quatre dimensions. Les pantalles planes en limiten la representació i fan que es perdi fins al 99 % de la informació.\nDavant d’aquesta necessitat va néixer VRAIn, una startup catalana de healthtech dedicada a la visualització immersiva d’imatges biomèdiques, com les d’una ressonància o un TAC. La seva tecnologia permet veure aquestes imatges en un entorn completament tridimensional, com si fossin hologrames, i no només en una pantalla. A més, incorpora intel·ligència artificial que automatitza l’anàlisi de les dades, fent-la molt més ràpida i eficient que el treball manual d’un metge.\nLa tecnologia de VRAIn permet veure aquestes imatges en un entorn completament tridimensional, com si fossin hologrames, i no només en una pantalla\nAmb la premissa d’oferir als metges una eina que automatitzi les tasques repetitives i tedioses, cosa que els permet dedicar-se a atendre els pacients i fer recerca, VRAIn utilitza la realitat virtual i la intel·ligència artificial per crear i analitzar bioimatges 3D d’una manera innovadora. Esteban-Ferrer, CEO i fundador, va crear l’empresa l’any 2020, i actualment compta amb el suport de Barcelona Activa.\nVRAIn desenvolupa una tecnologia per veure ecografies prenatals\nVRAIn va sortir al mercat amb el llançament del seu primer producte, BabyVR, una eina que permet visualitzar ecografies prenatals de manera immersiva mitjançant realitat virtual i augmentada. “Ara estem treballant en un altre producte, que es diu AthleteVR, orientat a la visualització d’imatges biomèdiques aplicades a l’esport. El vam presentar al Mobile World Congress i, actualment, ja comptem amb tres proves pilot pagades”, explica Esteban-Ferrer a VIA Empresa.\nEsteban-Ferrer apunta que AthleteVR “ja s’està utilitzant per millorar la participació dels pacients i donar suport a tractaments no invasius i d’avantguarda, en alguns casos com a alternatives a la cirurgia”. Visualitzar detalls subtils i crítics d’una lesió és difícil amb imatges 2D convencionals. AthleteVR transforma les ressonàncies magnètiques en experiències 3D amb realitat virtual, que permeten als pacients comprendre millor la seva afecció i participar activament en la presa de decisions juntament amb els seus metges.\nEsteban-Ferrer (VRAIn): “Ara estem treballant en un altre producte, que es diu AthleteVR, orientat a la visualització d’imatges biomèdiques aplicades a l’esport\"\nActualment, l’empresa emergent col·labora amb diversos hospitals, clíniques i universitats de medicina. Destaquen, entre d’altres, la clínica Kroton, responsable dels serveis mèdics de diversos clubs esportius professionals de Lleida, i Elit Medicine & Sports Lab, a Sant Cugat del Vallès. Pel que fa a BabyVR, compten amb deu clients, un d’ells al Regne Unit, i amb AthleteVR treballen amb tres clíniques privades a Catalunya. A més, ja disposen d’agents comercials als Estats Units i al Regne Unit.\nVRAIn preveu tancar l’any amb 110.000 euros\nFins ara, la startup ha aconseguit una facturació de 15.000 euros i preveu tancar l’any amb 110.000 euros. L’any passat va tancar una ronda d’inversió de 202.000 euros amb l’objectiu d’impulsar el projecte als mercats internacionals amb el llançament del seu primer producte, BabyVR. Actualment, l’empresa busca una nova ronda d’un milió d’euros (dels quals ja hi ha 600.000 euros compromesos) per continuar amb la seva expansió.\nPel que fa al futur, a curt termini l’objectiu és arribar a clubs de futbol de primera divisió. “La nostra idea és treballar amb clubs d’Espanya i d’Europa, però ja tenim agents als Estats Units i al Regne Unit. Això vol dir que la Premier League també és un objectiu, i als Estats Units estem explorant oportunitats en futbol americà i a l'NBA”, explica Esteban-Ferrer. A més, esperen créixer de manera sostinguda i orgànica a través de la col·laboració amb aquests clubs, amb la intenció de duplicar la plantilla l’any vinent.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Science and Technology",
    "Economy, Business and Finance",
    "Lifestyle and Leisure"
  ],
  "topics": [
    "Science and Technology->technology and engineering",
    "Science and Technology->scientific innovation",
    "Science and Technology->biomedical science",
    "Economy, Business and Finance->computing and information technology",
    "Economy, Business and Finance->healthcare industry",
    "Lifestyle and Leisure->lifestyle",
    "Lifestyle and Leisure->trend"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-31T08:00:09.272+03:00",
  "updated": "2025-07-31T08:02:47.000+03:00"
}