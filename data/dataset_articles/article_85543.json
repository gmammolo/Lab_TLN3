{
  "thread": {
    "uuid": "b387c798565de75018d8e95bf8148f1863980705",
    "url": "https://www.quotidiano.net/economia/ita-airways-ok-al-piano-5a1860c6",
    "site_full": "www.quotidiano.net",
    "site": "quotidiano.net",
    "site_section": "https://www.quotidiano.net/",
    "site_categories": [
      "media",
      "top_news_it",
      "top_news"
    ],
    "section_title": "Quotidiano Nazionale: news e ultime notizie di oggi dall&#x27;Italia e dal Mondo",
    "site_title": "Quotidiano Nazionale: news e ultime notizie di oggi dall&#x27;Italia e dal Mondo",
    "title": "Ita Airways, ok al piano 2026-2030. Focus su lungo raggio e più aerei",
    "title_full": "Ita Airways, ok al piano 2026-2030. Focus su lungo raggio e più aerei",
    "published": "2025-07-31T06:32:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.quotidiano.net/image-service/view/acePublic/alias/contentid/Y2IyOWMyMmYtY2ZhZC00/0/ita-airways-ok-al-piano-2026-2030-focus-su-lungo-raggio-e-piu-aerei.jpeg?f=16:9&amp;w=1200&amp;h=630",
    "performance_score": 0,
    "domain_rank": 12762,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b387c798565de75018d8e95bf8148f1863980705",
  "url": "https://www.quotidiano.net/economia/ita-airways-ok-al-piano-5a1860c6",
  "ord_in_thread": 0,
  "author": "Quotidiano Nazionale",
  "published": "2025-07-31T06:32:00.000+03:00",
  "title": "Ita Airways, ok al piano 2026-2030. Focus su lungo raggio e più aerei",
  "text": "Voli a lungo raggio, Fiumicino come hub, una flotta rinnovata e una sempre maggiore sinergia operativa con Lufthansa. Sono queste...\nVoli a lungo raggio, Fiumicino come hub, una flotta rinnovata e una sempre maggiore sinergia operativa con Lufthansa. Sono queste le linee di sviluppo sulle quali punta il nuovo piano industriale 2026-2030 di Ita Airways, che ha ricevuto ieri il via libera del cda. Un piano \"con il quale – sottolinea il presidente Sandro Pappalardo (nella foto) – poniamo le basi per continuare ad essere il vettore italiano di riferimento con un ruolo strategico nel sistema Paese\". Il piano arriva a sette mesi di distanza dalla finalizzazione da parte di Lufthansa dell’acquisto del 41% della compagnia di bandiera e si snoda con un’ottica di medio termine con la compagnia tedesca che ha un’opzione per salire al 90% di Ita entro il 2027 e al 100% al 2033.\nIn dettaglio, la compagnia prevede di aprire nuove rotte che collegheranno l’hub di Roma Fiumicino con destinazioni strategiche in Nord America, Sud America, Asia e Africa. Con questa operazione la compagnia punta non solo a favorire l’incoming ma anche a rafforzare le rotte commerciali e culturali ponendosi con \"un ruolo di ponte tra il paese e il mondo\".\nIl piano prevede la piena integrazione in Star Alliance a partire dai primi mesi del 2026 e la definizione delle joint ventures A++ avente ad oggetto i voli tra Europa e Nord America e J+ relativa ai voli tra Europa e Giappone. La flotta si attesterà mediamente sui 100 aeromobili che, entro il 2030, saranno interamente costituiti da modelli di nuova generazione, con l’obiettivo di sostenere l’evoluzione del network e favorire l’adozione delle tecnologie aeronautiche più avanzate e sostenibili dal punto di vista dei consumi di carburante e di emissioni di CO2.\nNell’arco del quinquennio del piano la compagnia punta a rafforzare sempre di più le sinergie operative e strategiche con il Gruppo Lufthansa, con l’obiettivo di aumentare i ricavi e ridurre i costi. Sul fronte del personale il piano si impegna a partire dal prossimo anno a \"un programma di crescita e valorizzazione del personale, strettamente connesso all’evoluzione della flotta e del network della compagnia\".\nAlberto Levi\n© Riproduzione riservata\nTag dell'articolo\nTrasporti",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Science and Technology",
    "Lifestyle and Leisure"
  ],
  "topics": [
    "Economy, Business and Finance->transport",
    "Economy, Business and Finance->business governance",
    "Economy, Business and Finance->business strategy and marketing",
    "Science and Technology->technology and engineering",
    "Science and Technology->scientific research",
    "Science and Technology->biomedical science",
    "Lifestyle and Leisure->travel and tourism"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [
    "https://web.whatsapp.com/send?text=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei%20https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6",
    "https://www.facebook.com/sharer/sharer.php?u=https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6&t=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei",
    "https://x.com/share?url=https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6&text=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei",
    "https://x.com/share",
    "https://www.web.whatsapp.com/send?text=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei%20https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6",
    "https://www.x.com/share?url=https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6&text=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei",
    "https://web.whatsapp.com/send",
    "https://www.facebook.com/sharer/sharer.php",
    "https://facebook.com/sharer/sharer.php?u=https%3A%2F%2Fwww.quotidiano.net%2Feconomia%2Fita-airways-ok-al-piano-5a1860c6&t=Ita%20Airways%2C%20ok%20al%20piano%202026-2030.%20Focus%20su%20lungo%20raggio%20e%20pi%C3%B9%20aerei"
  ],
  "external_images": [],
  "internal_images": [],
  "entities": {
    "persons": [
      {
        "name": "Sandro Pappalardo",
        "sentiment": "none"
      }
    ],
    "locations": [
      {
        "name": "Roma Fiumicino",
        "sentiment": "none"
      },
      {
        "name": "Nord America",
        "sentiment": "none"
      },
      {
        "name": "Sud America",
        "sentiment": "none"
      },
      {
        "name": "Africa",
        "sentiment": "none"
      },
      {
        "name": "Asia",
        "sentiment": "none"
      }
    ],
    "organizations": [
      {
        "name": "Lufthansa",
        "sentiment": "none",
        "tickers": [
          {
            "ticker": "LHA",
            "exchange": "Xetra"
          }
        ]
      },
      {
        "name": "cda",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-31T07:37:53.260+03:00",
  "updated": "2025-08-01T08:08:33.000+03:00"
}