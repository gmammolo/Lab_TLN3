{
  "thread": {
    "uuid": "a50b6a27ec82dca6a4a230ba0be409262b247abb",
    "url": "https://www.fanpage.it/milano/famiglia-di-4-persone-rimane-bloccata-su-un-canotto-in-mezzo-al-fiume-chiese-salvata-dai-vigili-del-fuoco",
    "site_full": "www.fanpage.it",
    "site": "fanpage.it",
    "site_section": "http://www.fanpage.it/feed",
    "site_categories": [
      "media"
    ],
    "section_title": "Fanpage",
    "title": "Famiglia di 4 persone rimane bloccata su un canotto in mezzo al fiume Chiese: salvata dai vigili del fuoco",
    "title_full": "Famiglia di 4 persone rimane bloccata su un canotto in mezzo al fiume Chiese: salvata dai vigili del fuoco",
    "published": "2024-06-22T21:47:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://staticfanpage.akamaized.net/wp-content/uploads/sites/29/2024/06/vigili-del-fuoco-fiume-chiese-gommone.jpg",
    "performance_score": 0,
    "domain_rank": 10087,
    "domain_rank_updated": "2024-06-18T13:08:21.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "gplus": {
        "shares": 0
      },
      "pinterest": {
        "shares": 0
      },
      "linkedin": {
        "shares": 0
      },
      "stumbledupon": {
        "shares": 0
      },
      "vk": {
        "shares": 0
      }
    }
  },
  "uuid": "a50b6a27ec82dca6a4a230ba0be409262b247abb",
  "url": "https://www.fanpage.it/milano/famiglia-di-4-persone-rimane-bloccata-su-un-canotto-in-mezzo-al-fiume-chiese-salvata-dai-vigili-del-fuoco",
  "ord_in_thread": 0,
  "parent_url": null,
  "author": "Enrico Spaccini",
  "published": "2024-06-22T21:47:00.000+03:00",
  "title": "Famiglia di 4 persone rimane bloccata su un canotto in mezzo al fiume Chiese: salvata dai vigili del fuoco",
  "text": "Enrico Spaccini Una famiglia, composta da due adulti e due bambini, è rimasta bloccata con un canotto lungo il fiume Chiese, all'altezza del territorio comunale di Carpendolo (in provincia di Brescia) nel pomeriggio di oggi, sabato 22 giugno. Non è ancora chiaro cosa sia accaduto con esattezza, ma pare che dopo essere rimasti impigliati tra la vegetazione siano finiti in acqua. I vigili del fuoco, intervenuti anche con un elicottero, sono riusciti a riportarli a riva e ad affidarli alle cure del personale sanitario. Nessuno di loro, comunque, avrebbe riportato conseguenze gravi. A dare l'allarme sono stati alcuni passanti che hanno sentito le urla provenire dal corso d'acqua. Sul posto, in località Sant'Apollonia a Carpenedolo, sono intervenuti in pochi minuti i vigili del fuoco di Brescia con diversi mezzi, tra cui l'elicottero del reparto volo Lombardia ‘Drago 141'. I pompieri sono riusciti a raggiungere il canotto che era rimasto bloccato tra la vegetazione in mezzo al fiume Chiese e a riportare a riva i quattro coinvolti. La famiglia, di origine indiana, è stata poi affidata al personale della Croce bianca di Montichiari. I sanitari hanno verificato le loro condizioni di salute, accertando che nessuno di loro avesse riportato ferite di qualche tipo. I quattro, in particolare i due minorenni, se la sono cavata solo con un grande spavento e un po' di freddo dovuto alla temperatura ancora gelida del fiume. Sul posto sono arrivati anche i carabinieri, che hanno assistito i vigili del fuoco durante le operazioni di soccorso. I miliari ora si occuperanno di ricostruire con esattezza la dinamica dell'incidente che avrebbe potuto avere conseguenze ben più gravi.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Disaster and Accident"
  ],
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "rating": null,
  "crawled": "2024-06-22T23:56:59.673+03:00",
  "updated": "2024-06-23T06:59:50.745+03:00"
}