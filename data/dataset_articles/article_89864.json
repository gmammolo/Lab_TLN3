{
  "thread": {
    "uuid": "f523f4932caae929ea668759229b907907512022",
    "url": "https://www.ilgazzettino.it/economia/moltoeconomia/l_economia_d_africa_ruggisce_piu_forte_continua_a_crescere_il_pil_e_affiora_la_classe_media-9046337.html",
    "site_full": "www.ilgazzettino.it",
    "site": "ilgazzettino.it",
    "site_section": "https://www.ilgazzettino.it:443/economia",
    "site_categories": [
      "media",
      "top_news_it",
      "top_news"
    ],
    "section_title": "ECONOMIA - Il Gazzettino",
    "site_title": "Il Gazzettino",
    "title": "L'economia d'Africa ruggisce più forte: continua a crescere il Pil e affiora la classe media",
    "title_full": "L'economia d'Africa ruggisce più forte: continua a crescere il Pil e affiora la classe media",
    "published": "2025-09-04T07:35:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/09/02/9044372_02145012_me_economia.jpg",
    "performance_score": 0,
    "domain_rank": 25097,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f523f4932caae929ea668759229b907907512022",
  "url": "https://www.ilgazzettino.it/economia/moltoeconomia/l_economia_d_africa_ruggisce_piu_forte_continua_a_crescere_il_pil_e_affiora_la_classe_media-9046337.html",
  "ord_in_thread": 0,
  "author": "@g_valenza",
  "published": "2025-09-04T07:35:00.000+03:00",
  "title": "L'economia d'Africa ruggisce più forte: continua a crescere il Pil e affiora la classe media",
  "text": "Si corre comunque, a prescindere dalle crisi politiche, dalle ataviche emergenze sociali, sanitarie e dagli scenari internazionali sempre più foschi. L’Africa si conferma il continente dalle mille sfaccettature. Da una parte le tante piaghe che la flagellano, dall’altra la voglia di concorrere economicamente in uno scenario sempre più globale dove, davvero, lavorare ad Addis Abeba potrebbe non fare la differenza rispetto a un giorno di smart dall’Europa o da San Francisco. Gli otto Paesi dell'Uemoa, l'Unione economica e monetaria dell'Africa occidentale, intanto gongolano. Si sentono dinamici: nel 2024 hanno avuto una crescita economica del 6,3% e prevedono di chiudere il 2025 al 6,7%. Hanno un tasso di inflazione annuale che sta decelerando e che è arrivato al 3,5% lo scorso anno, forte anche della riduzione delle tensioni sui prezzi dei prodotti alimentari e dell'energia. Per il 2025 le previsioni arrivano al 3%.\nDa Ouagadougou, Capitale del Burkina Faso, dove ha sede l’organizzazione internazionale dei Paesi che hanno come moneta unica il Franco Cfa, snocciolano dati con piacere. Perché gli otto che compongono questa unione (oltre al Burkina, anche Benin, Costa d'Avorio, Guinea-Bissau, Mali, Niger, Senegal e Togo), sanno di avere percentuali di sviluppo che ormai non sono frutto di una sola florida stagione. Sono economie emergenti che continueranno a crescere: hanno una società con una forte componente giovanile e che, contrariamente all’Europa, non hanno il problema di una forza lavoro troppo vecchia.\nGLI SCENARI\nIl Fondo monetario internazionale, nel pubblicare le previsioni di quest’anno sulle maggiori realtà del continente, mette ovviamente in cima il Sudafrica: è sempre stato il leader economico per ragioni storiche, con un Pil stimato a 410 miliardi di dollari. Poi ci sono due Paesi dell’area mediterranea: l’Egitto (347 miliardi di dollari) e l’Algeria (269 miliardi). Al quarto posto (a 188 miliardi di dollari di Pil), il Paese più popoloso: la Nigeria, colpita da fame, alluvioni, terrorismo, ma che rimane la prima nazione africana esportatrice di petrolio. A seguire il Marocco (166 miliardi di dollari), poi Tanzania (132 miliardi), Etiopia (117 miliardi), Angola (113 miliardi), Costa d’Avorio (94 miliardi) e Ghana (88 miliardi).\nCi sono realtà – come l’Etiopia – che stanno puntando tutto sulle infrastrutture, come la Gerd, la “Grande diga del rinascimento etiope”, costruita sul Nilo Azzurro: un progetto costato 5 miliardi di dollari e che ha portato alla nascita della più grande centrale idroelettrica d’Africa (e una delle venti più grandi al mondo), con una potenza di 5,15 GigaWatt. Un continente in crescita, dunque. Lo sanno bene le superpotenze mondiali. Lo sa la Cina, che investe molto sotto il Sahara e che ha deciso, per esempio, di puntare sulle ferrovie (la linea Addis Abeba-Doraleh, per esempio, con l’Etiopia che ha avuto il suo sbocco sul mare. I vagoni, infatti, superano il confine e arrivano al porto di Gibuti). Le grandi imprese investono: in Marocco Stellantis vuole raddoppiare la propria produzione nell’impianto di Kenitra, con 1,2 miliardi di euro messi sul piatto. Proprio il Marocco poi ha in piedi i lavori di costruzione del gasdotto Nmgp che lo collegherà alla Nigeria: 5.000 chilometri per trasportare quasi 30 miliardi di metri cubi di gas al giorno e un costo complessivo da 20 miliardi di dollari. Un progetto nato nel 2016 su iniziativa di Re Mohammed VI per un’infrastruttura in grado di connettere il Mediterraneo (e quindi l’Europa) con il Golfo di Guinea (e l’area più meridionale dell’Atlantico). Ma questi sono solo alcuni degli investimenti che mettono al centro il continente.\nLA SITUAZIONE\nLa presenza di grandi gruppi internazionali, di investimenti stranieri, di iniziative della cooperazione internazionale sta portando a un cambio di passo nelle comunità africane. Molte città, tra queste Nairobi, Addis Abeba, Lagos, stanno crescendo a vista d’occhio. E mutano il loro skyline in pochissimo tempo, sebbene il quadro economico sia molto complesso da definire proprio perché le tante incertezze (da quelle politiche a quelle sociali, dai cambiamenti climatici alle forti difficoltà infrastrutturali) permangono. Ma c’è una certa luce all’orizzonte.\nLo sa chi sta investendo proprio con prodotti da middle class. «Sta timidamente crescendo una classe media anche in Africa – racconta Giampiero Cofano, coordinatore di un progetto della Papa Giovanni XXIII che ha portato alla nascita di un marchio, in Zambia, di gelaterie artigianali italiane – Gigibontà oggi ha sette negozi nel Paese, con 170 lavoratori. Quello africano è un mercato emergente che sta dando tante opportunità, investire lì è una chiave del futuro. Negli ultimi dieci anni stanno fiorendo tanti centri commerciali, con i grandi brand che iniziano ad affacciarsi».\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Economy, Business and Finance",
    "Social Issue",
    "Human Interest"
  ],
  "topics": [
    "Economy, Business and Finance->macro economics",
    "Economy, Business and Finance->economy",
    "Social Issue->social condition",
    "Social Issue->demographics",
    "Social Issue->population and census"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [
      {
        "name": "Africa occidentale",
        "sentiment": "none"
      },
      {
        "name": "San Francisco",
        "sentiment": "none"
      },
      {
        "name": "Burkina Faso",
        "sentiment": "none"
      },
      {
        "name": "Ouagadougou",
        "sentiment": "none"
      },
      {
        "name": "Addis Abeba",
        "sentiment": "none"
      },
      {
        "name": "Europa",
        "sentiment": "none"
      }
    ],
    "organizations": [
      {
        "name": "Franco Cfa",
        "sentiment": "none",
        "tickers": []
      },
      {
        "name": "Uemoa",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-04T07:40:16.507+03:00",
  "updated": "2025-09-04T07:43:47.000+03:00"
}