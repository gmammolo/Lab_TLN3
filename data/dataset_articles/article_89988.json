{
  "thread": {
    "uuid": "edac7067e9f1105772b32ff27915905d0e2687ac",
    "url": "https://www.ilrestodelcarlino.it/pesaro/cronaca/con-il-vernacolo-si-parla-b4e30e95",
    "site_full": "www.ilrestodelcarlino.it",
    "site": "ilrestodelcarlino.it",
    "site_section": "https://www.ilrestodelcarlino.it:443/rss",
    "site_categories": [
      "media",
      "top_news_it",
      "top_news"
    ],
    "section_title": "Tutte le notizie di  oggi - Carlino",
    "site_title": "Tutte le ultime notizie in tempo reale dall&#x27;Emilia Romagna e dalle Marche",
    "title": "Con il vernacolo si parla al cuore. Franca e Nicoletta di nuovo in scena",
    "title_full": "Con il vernacolo si parla al cuore. Franca e Nicoletta di nuovo in scena",
    "published": "2025-09-04T07:30:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilrestodelcarlino.it/image-service/view/acePublic/alias/contentid/YmMxMTZjM2ItNjFmYi00/0/con-il-vernacolo-si-parla-al-cuore-franca-e-nicoletta-di-nuovo-in-scena.jpeg?f=1.90:1&amp;w=1200",
    "performance_score": 1,
    "domain_rank": 17016,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 13,
        "comments": 16,
        "shares": 4
      },
      "vk": {
        "shares": 0
      }
    }
  },
  "uuid": "edac7067e9f1105772b32ff27915905d0e2687ac",
  "url": "https://www.ilrestodelcarlino.it/pesaro/cronaca/con-il-vernacolo-si-parla-b4e30e95",
  "ord_in_thread": 0,
  "author": "Il Resto del Carlino",
  "published": "2025-09-04T07:30:00.000+03:00",
  "title": "Con il vernacolo si parla al cuore. Franca e Nicoletta di nuovo in scena",
  "text": "Franca Mercantini e Nicoletta Marcheselli, alla festa dei 140 anni del Carlino\nSi ritorna al dialettale oggi alle ore 21, alla parrocchia di Villa San Martino con Me sa mi medra , protagoniste l’inossidabile Franca Mercantini con la figlia Nicoletta Marcheselli . Franca Mercantini ha il teatro dialettale nel sangue e i suoi personaggi sono seri e ironici in quell’esplosione di vita al servizio della comunità pesarese e non. Franca Mercantini, che è stata tra i protagonisti della serata del 30 luglio in occasione della festa del Carlino per i 140 anni, è nata a Pesaro il 27 novembre 1935, scrittrice e attrice dialettale, ha iniziato la sua carriera artistica partecipando ad una trasmissione di una radio locale, Stereo Pesaro 103, negli anni ‘80.\nHa pubblicato una biografia: L’altalena della vita nel 2020, tre libri di poesie: Un po’ par sorta nel 1987, Coriandol de ricord nel 1991, Pesre tèl còr nel 2024. Le sue poesie esprimono i ricordi di momenti vissuti, i sentimenti e le ironie del vivere quotidiano. Ma la sua carriera artistica esplode con la stesura di commedie in vernacolo pesarese , dal 1991 al 2020, rappresentate in vari teatri di Pesaro e provincia, dove l’artista si completa con la recitazione insieme alla sua Compagnia “Il Faro“.\nNelle sue commedie Franca racconta la vita e la storia di Pesaro, sua città natale, riesce a coniugare tradizione e modernità, con la capacità di guardare nella società e di anticiparla in alcuni casi; con tono leggero e sobrio affronta tematiche sociali importanti. Ha ricevuto diversi riconoscimenti, ha vinto il concorso nazionale “La Donna si Racconta“, rientra nella Mappatura democratica della poesia marchigiana, è inserita col suo vernacolo nel vocabolario redatto dal prof Marcello Martinelli.\nl. d.\n© Riproduzione riservata\nTag dell'articolo\nTeatro",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Arts, Culture and Entertainment",
    "Human Interest",
    "Social Issue"
  ],
  "topics": [
    "Arts, Culture and Entertainment->customs and tradition",
    "Arts, Culture and Entertainment->culture",
    "Arts, Culture and Entertainment->festival",
    "Social Issue->social networking",
    "Social Issue->indigenous people",
    "Social Issue->communities"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [
    "https://web.whatsapp.com/send?text=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena%20https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95",
    "https://www.facebook.com/sharer/sharer.php?u=https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95&t=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena",
    "https://x.com/share?url=https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95&text=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena",
    "https://x.com/share",
    "https://www.x.com/share?url=https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95&text=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena",
    "https://facebook.com/sharer/sharer.php?u=https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95&t=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena",
    "https://web.whatsapp.com/send",
    "https://www.facebook.com/sharer/sharer.php",
    "https://www.web.whatsapp.com/send?text=Con%20il%20vernacolo%20si%20parla%20al%20cuore.%20Franca%20e%20Nicoletta%20di%20nuovo%20in%20scena%20https%3A%2F%2Fwww.ilrestodelcarlino.it%2Fpesaro%2Fcronaca%2Fcon-il-vernacolo-si-parla-b4e30e95"
  ],
  "external_images": [],
  "internal_images": [],
  "entities": {
    "persons": [
      {
        "name": "Nicoletta Marcheselli",
        "sentiment": "negative"
      },
      {
        "name": "Franca Mercantini",
        "sentiment": "negative"
      },
      {
        "name": "Stereo Pesaro",
        "sentiment": "none"
      }
    ],
    "locations": [
      {
        "name": "parrocchia di Villa San Martino",
        "sentiment": "none"
      },
      {
        "name": "Pesaro",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-04T07:36:01.644+03:00",
  "updated": "2025-09-05T08:05:59.000+03:00"
}