{
  "thread": {
    "uuid": "f19ca8f2642e49115ebcac7132c433347c1c1f91",
    "url": "https://www.bergamonews.it/2025/09/04/una-mano-tesa-a-treviglio-quando-la-solidarieta-restituisce-la-dignita/829061/",
    "site_full": "www.bergamonews.it",
    "site": "bergamonews.it",
    "site_section": "https://www.bergamonews.it/tutti-i-comuni",
    "site_categories": [
      "media"
    ],
    "section_title": "Tutti i comuni - BergamoNews - Quotidiano Online di Bergamo e Provincia",
    "site_title": "BergamoNews - Bergamonews notizie in tempo reale da tutta Bergamo e provincia: cronaca, politica, eventi, sport ...",
    "title": "Una mano tesa a Treviglio: quando la solidarietà restituisce la dignità - BergamoNews",
    "title_full": "Una mano tesa a Treviglio: quando la solidarietà restituisce la dignità - BergamoNews",
    "published": "2025-09-04T07:30:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.bergamonews.it/photogallery_new/images/2025/09/aiuto-mano-tesa-solidarieta-806661.jpg",
    "performance_score": 0,
    "domain_rank": 67877,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f19ca8f2642e49115ebcac7132c433347c1c1f91",
  "url": "https://www.bergamonews.it/2025/09/04/una-mano-tesa-a-treviglio-quando-la-solidarieta-restituisce-la-dignita/829061/",
  "ord_in_thread": 0,
  "author": "Manuela Bergamonti",
  "published": "2025-09-04T07:30:00.000+03:00",
  "title": "Una mano tesa a Treviglio: quando la solidarietà restituisce la dignità - BergamoNews",
  "text": "Treviglio. Ci sono storie che colpiscono al cuore, che fanno riflettere e che ci ricordano quanto, dietro alle notizie di cronaca, ci siano vite fragili, persone reali, fatiche quotidiane. È la storia di M.C., 34 anni, magazziniere con un contratto a termine, che lo scorso 27 agosto è finito nei guai per un gesto disperato: ha tentato un furto al supermercato per racimolare i pochi euro necessari a rifare la carta d’identità.\nGli bastavano 27 euro, il costo di una marca da bollo, indispensabile per ottenere un documento senza il quale non poteva incassare gli stipendi di due mesi. Alle spalle, una vita segnata: una madre in ospedale da sei mesi, un padre in carcere da anni, un figlio di tre anni da crescere al quale, tra l’altro, servono visite costose per un problema legato al linguaggio. Aveva finito i soldi e con essi le forze, fino a commettere quell’errore che lo ha portato all’arresto.\nMa la sua vicenda, raccontata in tribunale davanti al giudice e riportata da Bergamonews, non è caduta nel vuoto. Ha raggiunto il cuore di tante persone, e uno di quei cuori non è rimasto indifferente. Un lettore ha deciso di agire: senza clamore, senza chiedere nulla in cambio, ha scelto di pagare di tasca propria la marca da bollo.\nGrazie alla collaborazione con l’avvocato Erica Pasinetti, quel gesto semplice ma immenso si è trasformato in un aiuto concreto: un bonifico al comune di Cassano d’Adda, dove risiede il magazziniere, e il documento è stato rifatto. Martedì 2 settembre M.C. ha potuto stringere tra le mani la sua nuova carta d’identità e, con essa, la possibilità di riscattare la propria dignità e sbloccare finalmente i suoi stipendi.\nNon sono solo 30 euro. È un atto che parla di fiducia, di umanità, di vicinanza, in un’epoca caratterizzata dalla superficialità e dalla cattiveria che spesso si legge nei commenti sui social, che anche in questo caso non sono mancati. È la dimostrazione che anche nei momenti più bui, quando sembra che tutto sia perduto, può arrivare qualcuno che si mette una mano sul cuore e tende la propria all’altro.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Human Interest",
    "Social Issue",
    "Lifestyle and Leisure"
  ],
  "topics": [
    "Social Issue->poverty",
    "Social Issue->social services",
    "Social Issue->charity",
    "Lifestyle and Leisure->trend",
    "Lifestyle and Leisure->lifestyle",
    "Lifestyle and Leisure->wellness"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "M.C.",
        "sentiment": "none"
      }
    ],
    "locations": [
      {
        "name": "Treviglio",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-09-04T07:46:13.483+03:00",
  "updated": "2025-09-04T07:50:51.000+03:00"
}