{
  "thread": {
    "uuid": "e1a587d55f5351450bcb5674ec8368a6a8b08b90",
    "url": "https://www.ara.cat/societat/bombers-treballen-controlar-foc-baix-ebre-ajudats-pluja_1_5438672.html",
    "site_full": "www.ara.cat",
    "site": "ara.cat",
    "site_section": "https://www.ara.cat/politica",
    "site_categories": [
      "non_standard_content",
      "adult",
      "top_news_es",
      "top_news"
    ],
    "section_title": "Política: Última hora de l&#039;actualitat política | Diari ARA",
    "site_title": "Diari ARA | Notícies i actualitat al diari líder en català",
    "title": "Els bombers treballen per controlar el foc al Baix Ebre ajudats per la pluja",
    "title_full": "Els bombers treballen per controlar el foc al Baix Ebre ajudats per la pluja",
    "published": "2025-07-10T09:27:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://static1.ara.cat/clip/968245a1-f3f0-45e9-ab89-848a5dcbf74e_facebook-aspect-ratio_default_0.jpg",
    "performance_score": 0,
    "domain_rank": 14069,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 1,
        "comments": 0,
        "shares": 7
      },
      "vk": {
        "shares": 0
      }
    }
  },
  "uuid": "e1a587d55f5351450bcb5674ec8368a6a8b08b90",
  "url": "https://www.ara.cat/societat/bombers-treballen-controlar-foc-baix-ebre-ajudats-pluja_1_5438672.html",
  "ord_in_thread": 0,
  "author": "Ara",
  "published": "2025-07-10T09:27:00.000+03:00",
  "title": "Els bombers treballen per controlar el foc al Baix Ebre ajudats per la pluja",
  "text": "Els bombers treballen per controlar el foc al Baix Ebre ajudats per la pluja\nLes precipitacions que han caigut sobre l'àrea de l'incendi han refrescat la superfície\nBarcelonaLes tasques d'extinció de l'incendi de Paüls, al Baix Ebre, han continuat sense treva al llarg de la tercera nit des que es va originar. Els Bombers de la Generalitat confien a poder controlar el foc durant el dia d'avui després que dimecres es donés per estabilitzat amb una superfície de més de 3.300 hectàrees afectades. A més, la pluja que ha caigut a la zona al llarg de la matinada ha contribuït a remullar el terreny. Han estat quantitats no gaire importants en format de xàfecs i tempestes, segons informa Xavi Segura, però la seva irrupció, juntament amb la baixada de la temperatura, ha estat una bona notícia per als bombers.\nL'escenari d'aquest foc ferotge, que es va estendre ràpidament dilluns a la tarda empès pel fort vent de mestral, va fer el tomb finalment ahir al matí, quan els bombers van aconseguir estabilitzar les flames. Això va permetre aixecar la majoria dels confinaments que afectaven 18.000 veïns de diverses poblacions. Els últims a recuperar la mobilitat van ser els habitants de Paüls, la població on va començar el foc, que van rebre el vistiplau per desconfinar-se dimecres cap al vespre.\nLes condicions meteorològiques i les tasques fetes al llarg de la nit per assegurar el perímetre i impedir la represa de les flames a les zones encara més calentes donen confiança als bombers de poder donar per controlat l'incendi les pròximes hores.\nEls veïns, un cop desconfinats, van poder sortir dimecres a comprovar els danys causats pel foc sobre el terreny i als seus masos o finques. “No ens ho pensàvem, però la casa s'ha salvat. El foc ha passat pel barranc del costat”, explicava a l'ARA la Núria, una de les afectades.\nEn paral·lel, el cos d'Agents Rurals i els Mossos d'Esquadra han creat un grup d'investigació per aclarir l'origen de l'incendi conjuntament. En declaracions als periodistes, remarquen que la investigació és molt complexa, però que ja han aconseguit delimitar la zona d'entre una o dues hectàrees on s'hauria iniciat el foc.\nEl que se sap fins ara és que l'inici de l'incendi es va produir en una zona forestal on es pot accedir amb certa facilitat i que seria en un dels extrems del foc. \"Ara mateix no hi ha una causa probable, haurem de veure moltes coses i descartar-ne també moltes altres\", va subratllar dimecres el subinspector del cos d’Agents Rurals Xavier Gilabert.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Disaster and Accident",
    "Environment"
  ],
  "topics": [
    "Disaster and Accident->fire",
    "Environment->natural resources",
    "Environment->nature",
    "Environment->environmental clean-up"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_es",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-10T10:48:44.483+03:00",
  "updated": "2025-07-11T08:08:16.000+00:00"
}