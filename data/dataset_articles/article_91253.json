{
  "thread": {
    "uuid": "cfc3086f0445b371a5d0dc5495815de797cc08a9",
    "url": "https://www.ettelaat.com/news/116877/جنگ-در-غزه-رسما-پایان-یافت-بیانیه-حماس",
    "site_full": "www.ettelaat.com",
    "site": "ettelaat.com",
    "site_section": "https://ettelaat.com/rss?pl=235",
    "site_categories": [
      "media"
    ],
    "section_title": "اطلاعات آنلاین -",
    "site_title": null,
    "title": "جنگ در غزه رسما پایان یافت +بیانیه حماس",
    "title_full": "جنگ در غزه رسما پایان یافت +بیانیه حماس",
    "published": "2025-10-09T06:44:00.000+03:00",
    "replies_count": 0,
    "participants_count": 1,
    "site_type": "news",
    "country": "FR",
    "main_image": "https://media.ettelaat.com/d/2025/10/09/4/320904.jpg?ts=1759981591000",
    "performance_score": 0,
    "domain_rank": 19105,
    "domain_rank_updated": "2025-10-06T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "cfc3086f0445b371a5d0dc5495815de797cc08a9",
  "url": "https://www.ettelaat.com/news/116877/جنگ-در-غزه-رسما-پایان-یافت-بیانیه-حماس",
  "ord_in_thread": 0,
  "author": "اطلاعات آنلاین",
  "published": "2025-10-09T06:44:00.000+03:00",
  "title": "جنگ در غزه رسما پایان یافت +بیانیه حماس",
  "text": "جنبش مقاومت اسلامی فلسطین (حماس) با انتشار بیانیهای از دستیابی به توافقی برای پایان جنگ با رژیم صهیونیستی خبر داد.\nدر این بیانیه آمده است: «پس از مذاکرات مسئولانه و جدی میان جنبش و گروههای مقاومت فلسطین درباره پیشنهاد رئیسجمهور آمریکا در شرمالشیخ با هدف پایان دادن به جنگ علیه مردم فلسطین و عقبنشینی اشغالگران از نوار غزه، جنبش مقاومت اسلامی فلسطین (حماس) دستیابی به توافقی را اعلام میکند که شامل پایان جنگ در غزه، عقبنشینی نیروهای اشغالگر، ورود کمکهای انسانی و تبادل اسرا است.»\nحماس در ادامه با قدردانی از تلاشهای میانجیگرانه قطر، مصر و ترکیه اعلام کرده است: «از تلاشهای دونالد ترامپ، رئیسجمهور آمریکا، در راستای توقف کامل جنگ و عقبنشینی کامل اشغالگران از نوار غزه تقدیر میکنیم. همچنین از کشورهای ضامن توافق و تمامی طرفهای عربی، اسلامی و بینالمللی میخواهیم رژیم اشغالگر را به اجرای کامل مفاد توافق ملزم کنند و اجازه ندهند در انجام تعهدات خود تعلل ورزد.»\nدر پایان این بیانیه، حماس ضمن درود به مردم فلسطین در نوار غزه، قدس، کرانه باختری، اراضی ۱۹۴۸ و خارج از کشور تأکید کرده است: «مردم ما با ایستادگی و فداکاری خود نقشههای اشغالگران برای کوچاندن فلسطینیان را ناکام گذاشتند. این فداکاریها بیثمر نخواهد بود و ما همچنان بر عهد خود برای دستیابی به آزادی، استقلال و حق تعیین سرنوشت ملت فلسطین پایبند خواهیم ماند.»\nبه گزارش ایسنا، دونالد ترامپ، رئیس جمهوری آمریکا، شامگاه چهارشنبه به وقت محلی در پی مذاکرات میان حماس و اسرائیل در شرمالشیخ مصر گفت: با افتخار اعلام میکنم که اسرائیل و حماس هر دو مرحله اول طرح صلح ما را امضا کردهاند. این به آن معناست که همه گروگانها (اسرا) بهزودی آزاد خواهند شد و اسرائیل بهعنوان اولین گامها بهسوی صلحی قدرتمند، پایدار و همیشگی، نیروهای خود را تا خطی توافقشده عقب خواهد کشید. همه طرفها بهطور عادلانه مورد رفتار قرار خواهند گرفت.\nرئیس جمهوری آمریکا افزود: این روزی بزرگ برای جهان عرب و اسلام، اسرائیل، تمامی کشورهای همسایه و ایالات متحده آمریکا است. ما همچنین از میانجیگران قطر، مصر و ترکیه که با ما همکاری کردند تا این رویداد تاریخی و بیسابقه به وقوع بپیوندد، تشکر میکنیم. خوشا به حال صلحآفرینان!\nترامپ اعلام کرده که ممکن است در روزهای آینده به مصر سفر کند تا از مذاکرات جاری حمایت کند.\nدر همین حال، مقامهای قطری اعلام کردهاند: تمامی مفاد و مکانیزمهای اجرایی مرحله اول توافق شامل پایان جنگ، آزادسازی گروگانها، تبادل اسرا و ورود کمکهای انسانی نهایی شده است.\nاین توافق در حالی اعلام میشود که جنگ غزه از ۷ اکتبر ۲۰۲۳ آغاز شده و تاکنون بیش از ۶۷ هزار فلسطینی کشته و بیش از ۱۶۹ هزار نفر زخمی شدهاند. در مقابل، حدود ۱۲۰۰ اسرائیلی کشته و ۲۵۰ نفر به گروگان گرفته شدهاند.\nدر همین رابطه اکسیوس نیز به نقل از یک مقام آمریکایی اعلام کرده که جنگ در غزه پایان یافته و آزادی اسیران ۷۲ ساعت پس از تصویب توافق توسط کابینه رژیم صهیونیستی انجام میشود.\nبنیامین نتانیاهو، نخستوزیر رژیم اشغالگر صهیونیستی نیز از دونالد ترامپ و تیمش برای بازگرداندن اسرای اسرائیلی تشکر کرده و گفته: فردا جلسه کابینه برای تصویب توافق و بازگرداندن تمامی اسرای اسرائیلی برگزار میشود.",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "positive",
  "categories": [
    "War, Conflict and Unrest",
    "Politics",
    "Social Issue"
  ],
  "topics": [
    "War, Conflict and Unrest->peace talks",
    "War, Conflict and Unrest->war",
    "Politics->political process",
    "Politics->international relations",
    "Social Issue->social problem"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-09T07:45:35.314+03:00",
  "updated": "2025-10-09T07:51:22.000+03:00"
}