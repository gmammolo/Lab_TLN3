{
  "thread": {
    "uuid": "ba33b4abae75bdb44d2b79b2fb7ac247f0f1cd1e",
    "url": "https://www.ticinonews.ch/estero/trump-annuncia-laccordo-storico-israele-e-hamas-firmano-la-pace-383492",
    "site_full": "www.ticinonews.ch",
    "site": "ticinonews.ch",
    "site_section": "http://www.ticinonews.ch/",
    "site_categories": [
      "media",
      "top_news_ch",
      "top_news"
    ],
    "section_title": "Ticinonews.ch – Il Ticino in diretta: News, Ultima Ora, Sport, Multimedia ",
    "site_title": "Ticinonews.ch – Il Ticino in diretta: News, Ultima Ora, Sport, Multimedia",
    "title": "Trump annuncia l'accordo storico: Israele e Hamas firmano la pace",
    "title_full": "Trump annuncia l'accordo storico: Israele e Hamas firmano la pace",
    "published": "2025-10-09T07:20:00.000+03:00",
    "replies_count": 0,
    "participants_count": 1,
    "site_type": "news",
    "country": "CH",
    "main_image": "",
    "performance_score": 0,
    "domain_rank": 158894,
    "domain_rank_updated": "2025-10-06T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ba33b4abae75bdb44d2b79b2fb7ac247f0f1cd1e",
  "url": "https://www.ticinonews.ch/estero/trump-annuncia-laccordo-storico-israele-e-hamas-firmano-la-pace-383492",
  "ord_in_thread": 0,
  "author": "Redazione",
  "published": "2025-10-09T07:20:00.000+03:00",
  "title": "Trump annuncia l'accordo storico: Israele e Hamas firmano la pace",
  "text": "Il presidente americano Donald Trump ha detto che l'accordo di pace tra Israele e Hamas potrebbe avere un impatto su tutta la regione, includendo persino i contributi dell'Iran. \"Questo è più di Gaza: questa è la pace in Medio Oriente\", ha affermato Trump in un'intervista a Fox News aggiungendo di credere che lo storico nemico di Stati Uniti e Israele \"sarà effettivamente parte integrante dell'intera situazione di pace\".\nL'ambasciatore israeliano negli Stati Uniti, Yechiel Leiter, ha dichiarato alla Cnn che gli ostaggi ancora vivi tenuti prigionieri da Hamas saranno rilasciati domenica o lunedì, con un lasso di tempo di 72 ore per effettuare il rilascio a partire dalla riunione di oggi del governo per approvare l'elenco dei prigionieri palestinesi da rilasciare nell'accordo di pace. Leiter afferma che Israele spera che il piano porti alla fine della guerra, ma ciò dipenderà da come verrà attuato. \"Speriamo che conduca a una completa cessazione delle ostilità e alla ricostruzione di Gaza, per il bene dei cittadini di Gaza e per il bene di Israele\", afferma il diplomatico. \"Ma è la prima fase, e dobbiamo vederla attuata completamente nei prossimi giorni\", sottolinea. Leiter, il cui figlio maggiore è stato ucciso in guerra mentre prestava servizio nelle Idf, ha attribuito alla pressione militare israeliana il merito di aver portato Hamas al tavolo dei negoziati dopo due anni di conflitto.\nIl presidente israeliano Isaac Herzog definisce quella di oggi \"una mattinata di notizie storiche ed epocali\". Lo riportano i media dello Stato ebraico. Herzog ringrazia il premier israeliano Benjamin Netanyahu, il team negoziale e i mediatori. Esprime inoltre i suoi \"più profondi ringraziamenti\" al presidente americano Donald Trump per la sua \"incredibile leadership nel garantire il rilascio degli ostaggi, porre fine alla guerra e creare speranza per una nuova realtà in Medio Oriente. Non c'è dubbio - sottolinea - che meriti il ;;premio Nobel per la pace per questo\". Herzog afferma che se Trump visiterà Israele nei prossimi giorni \"sarà accolto con immenso rispetto, affetto e gratitudine dal popolo\" dello Stato ebraico. \"Questo accordo porterà momenti di indescrivibile sollievo alle care famiglie che non dormono da 733 giorni\", afferma Herzog. \"Questo accordo - conclude il presidente israeliano - offre l'opportunità di riparare, guarire e aprire un nuovo orizzonte di speranza per la nostra regione\".\nL'accordo tra Israele e Hamas annunciato ieri sera riguarda i primi passi di un quadro di pace a Gaza sostenuto dagli Stati Uniti, ma non la totalità del piano radicale in 20 punti presentato la scorsa settimana dal presidente Donald Trump. Lo sottolineano funzionari Usa a conoscenza dei negoziati, citati da Abc News. Le fonti del media americano affermano che i colloqui si sono concentrati quasi esclusivamente su ciò che accadrà nei primi giorni e settimane dell'accordo: il ritiro parziale israeliano da Gaza e lo scambio di quasi 50 ostaggi tra vivi e morti con prigionieri palestinesi. Alcuni dei punti più difficili come la governance di Gaza e il disarmo dei combattenti di Hamas dovranno ancora essere negoziati in futuro, sottolineano i funzionari Usa.\nUn accordo definito “storico” è stato raggiunto tra Israele e Hamas, con la mediazione decisiva del presidente degli Stati Uniti Donald Trump e dei governi di Qatar, Egitto e Turchia. L’intesa prevede il rilascio di tutti gli ostaggi israeliani, lo scambio con detenuti palestinesi, il ritiro delle truppe israeliane da Gaza secondo linee concordate e l’ingresso di aiuti umanitari. La firma ufficiale avverrà oggi a mezzogiorno, le 11 in Svizzera.\nLe dichiarazioni di Netanyahu\n“Con l’aiuto di Dio, riporteremo tutti a casa”, ha dichiarato il premier israeliano Benyamin Netanyahu, annunciando per domani la convocazione del governo per approvare l’accordo. Il presidente Isaac Herzog ha espresso vicinanza alle famiglie degli ostaggi: “L’intero popolo di Israele è con loro”. Secondo i media israeliani, il rilascio avverrà in un’unica soluzione e senza cerimonie ufficiali. Trump, che ha celebrato l’intesa su Truth Social, ha parlato di “un grande giorno per Israele, per il mondo arabo e musulmano e per gli Stati Uniti d’America”, ringraziando i mediatori regionali e sottolineando che “tutte le parti saranno trattate equamente”. In un messaggio rivolto direttamente alle famiglie, l’ex presidente ha condiviso un video in cui i parenti degli ostaggi ringraziano: “Il presidente ce l’ha fatta, i nostri cari stanno tornando a casa”.\nAccordo confermato anche da Hamas\nDa Gaza, Hamas ha confermato l’accordo, presentandolo come la fine della guerra e l’avvio di un ritiro completo dell’Idf dalla Striscia. “Apprezziamo profondamente gli sforzi dei mediatori e del presidente Trump per porre fine definitivamente al conflitto”, ha dichiarato il movimento. Intanto, le tv israeliane riportano scene di festa tra la popolazione palestinese per le strade della Striscia. Il quartier generale delle famiglie dei 48 ostaggi ha accolto con sollievo la notizia, pur sottolineando che la lotta continuerà “finché non sarà restituita l’ultima persona rapita”. Dopo l’annuncio, Netanyahu e Trump hanno avuto una telefonata descritta dai rispettivi uffici come “emozionante e calorosa”. Il premier israeliano ha invitato l’ex presidente a tenere un discorso alla Knesset per celebrare l’intesa, che potrebbe rappresentare la svolta definitiva in un conflitto che ha insanguinato la regione per mesi.\nCon l'arrivo a Sharm el Sheik dei due inviati del presidente Usa, il caponegoziatore israeliano, il premier qatarino, l'ufficialità della presenza del capo dell'intelligence turca, è entrato nella fase operativa il negoziato per l'accordo di pace a Gaza e la liberazione di tutti gli ostaggi.\nUn accordo forse entro venerdì\nLe dichiarazioni riportate dai media arabi sono positive, più caute ma comunque ottimiste quelle israeliane. Il notiziario Channel 12 riferisce che i mediatori del Qatar ritengono che si possa raggiungere un accordo entro venerdì: l'obiettivo è annunciare l'accordo questa settimana e iniziare a liberare gli ostaggi la prossima settimana. Il presidente degli Stati Uniti Donald Trump annuncia che forse domenica andrà in Medio Oriente, assicurando che i negoziati \"vanno bene\" e che \"l'accordo è vicino\". Secondo un funzionario della Casa Bianca si registrano \"buoni progressi nei colloqui e un accordo potrebbe essere raggiunto entro pochi giorni\". Il ministro degli Esteri turco ha dichiarato che un cessate il fuoco potrebbe essere annunciato già mercoledì sera, ma i funzionari israeliani mettono in dubbio questa tempistica.\nLo scambio di ostaggi e prigionieri\nL'accordo prevede lo scambio degli ostaggi e dei prigionieri israeliani trattenuti nelle celle israeliane. Le parti si sono scambiate le liste. E quella di Hamas, che chiede più dei 250 ergastolani previsti, conterebbe nomi - come quelli di Barghouti e Saadat - che per Israele restano una 'linea rossa'. Il premier Benjamin Netanyahu, riferiscono i media, sarebbe intenzionato a porre un vero e proprio veto. Resta anche il nodo del rilascio dei rapiti, soprattutto quelli ormai senza vita per i quali la fazione palestinese ha annunciato che ci vorrà molto tempo per rintracciarli. Da sciogliere anche, dopo il raggiungimento della tregua e il rilascio dei rapiti, il nodo del disarmo e del ritiro delle Forze israeliane di difesa (Idf). Punto quest'ultimo su cui Doha ha chiesto precise garanzie.\nLe divergenze\nSecondo fonti palestinesi, le divergenze riguardano in particolare le liste dei detenuti da includere nello scambio con i rapiti. L'organizzazione islamista ha incluso tra gli ergastolani da rilasciare i nomi dei cosiddetti 'big seven': Marwan Barghouti, Ahmed Saadat, Hassan Salameh Abdullah, Ibrahim Hamed, Abdullah Barghouti, Abbas al-Sayed, Nayef Barghouti. Tutti hanno decine di pene a vita da scontare e altre centinaia di anni per reati legati al terrorismo. Il piano iniziale prevedeva il rilascio di 250 ergastolani (su 280 totali) e fino a 1700 arrestati dopo il 7 ottobre 2023. Hamas, si è appreso, avrebbe chiesto anche la restituzione dei corpi di Yahya e Muhammed Sinwar. Gerusalemme non è intenzionato a rilasciare neanche i miliziani della Nukhba di Hamas che hanno commesso il massacro due anni fa. Gli americani, dicono i media israeliani, sono determinati a non lasciare il tavolo dei negoziati fino alla firma dell'accordo.\n\"Negli ultimi due anni, secondo le notizie, un numero sconcertante di 64'000 bambini sono stati uccisi o mutilati in tutta la Striscia di Gaza, tra cui almeno 1'000 appena nati. Non sappiamo quanti altri siano morti a causa di malattie prevenibili o siano sepolti sotto le macerie\". Lo ha dichiarato la direttrice generale del Fondo delle Nazioni Unite per l'infanzia (Unicef) Catherine Russell.\n\"Il mondo non deve permettere che questo continui\"\n\"Da oltre 700 giorni i bambini di Gaza vengono uccisi, mutilati e sfollati in una guerra devastante che è un affronto alla nostra comune umanità. Gli attacchi israeliani su Gaza City e su altre parti della Striscia continuano. Il mondo non può e non deve permettere che questo continui\", ha ammonito. \"La carestia persiste a Gaza City e si sta diffondendo verso sud, dove i bambini vivono già in condizioni disastrose. La crisi legata alla malnutrizione, soprattutto tra gli infanti, rimane drammatica. Mesi senza cibo adeguato hanno causato danni permanenti alla crescita e allo sviluppo dei bambini\", ha dichiarato ancora la Russell.\n\"Fermate questa guerra\"\n\"La necessità di un cessate il fuoco non potrebbe essere più urgente. Da sabato mattina, secondo le notizie, almeno 14 bambini sono stati uccisi, mentre i bombardamenti da parte di Israele continuano a colpire Gaza City e altre zone\". L'Unicef accoglie \"con favore tutti gli sforzi volti a porre fine alla guerra e a stabilire un percorso verso la pace a Gaza e nella regione. Qualsiasi piano deve portare a un cessate il fuoco, al rilascio degli ostaggi e al passaggio sicuro, rapido e senza ostacoli degli aiuti umanitari - attraverso tutti i valichi e le rotte disponibili - nella misura estremamente necessaria per tutti gli abitanti di Gaza, soprattutto i bambini\", ha proseguito la direttrice del Fondo delle Nazioni Unite per l'infanzia. Il diritto internazionale umanitario \"è chiaro: chiediamo a Israele di garantire la piena protezione della vita di tutti i civili. Negare l'assistenza umanitaria ai civili è inequivocabilmente proibito. I principi di distinzione, proporzionalità e precauzione devono guidare tutte le azioni militari e i civili che non possono, non vogliono o scelgono di non evacuare le zone di combattimento rimangono civili e devono essere sempre protetti. Ogni bambino ucciso è una perdita insostituibile. Per il bene di tutti i bambini di Gaza, questa guerra deve finire ora\", ha concluso la Russell.\nIsraele e Hamas si sono scambiati \"liste di prigionieri da rilasciare\", ha dichiarato all'AFP un leader del gruppo palestinese. \"L'ottimismo prevale tra tutte le parti\" nei colloqui su Gaza in corso a Sharm el-Sheikh, in Egitto. Secondo un articolo pubblicato dal \"Wall Street Journal\" e ripreso dal \"Times of Israel\", Hamas chiede che i corpi dei suoi leader assassinati Yahya e Muhammad Sinwar siano tra quelli rilasciati da Israele, insieme a quelli dei condannati per terrorismo e dei detenuti ancora in vita, in cambio dei 48 ostaggi detenuti dai gruppi terroristici a Gaza. La richiesta era già stata avanzata in precedenza, ma Israele l'aveva respinta, osserva il quotidiano israeliano.\n\"Prevale uno spirito di ottimismo\"\nDa parte sua al-Jazeera riporta che Taher al-Nunu, che fa parte della delegazione di Hamas a Sharm el-Sheikh, in una dichiarazione pubblicata dal gruppo ha affermato che i mediatori stanno \"facendo grandi sforzi per rimuovere qualsiasi ostacolo all'attuazione del cessate il fuoco e che uno spirito di ottimismo prevale tra tutti\". \"I negoziati si sono concentrati sui meccanismi per attuare la fine della guerra, il ritiro delle forze di occupazione dalla Striscia di Gaza e lo scambio di prigionieri\", ha affermato al-Nunu. \"Le liste dei prigionieri da rilasciare sono state scambiate oggi secondo i criteri e i numeri concordati. I negoziati indiretti continuano oggi con la partecipazione di tutte le parti e dei mediatori\", ha aggiunto.\nIl portavoce del ministero degli esteri del Qatar Majed al-Ansari ha dichiarato all'agenzia di stampa saudita al-Arabiya che sono necessarie \"forti garanzie internazionali scritte\" per garantire che Israele adempia ai propri obblighi. Lo riporta il \"Times of Israel\". Al-Ansari afferma che il Qatar vuole garantire che i negoziati attualmente in corso in Egitto - il ritorno degli ostaggi, il rilascio dei prigionieri di sicurezza palestinesi e una pausa nei combattimenti - portino al ritiro di Israele da Gaza, all'ingresso di maggiori aiuti e alla fine definitiva della guerra. Osserva inoltre che il piano Trump attualmente in discussione esclude esplicitamente lo sfollamento dei residenti da Gaza, nonché la fine dei discorsi di annessione e occupazione. Afferma che le parti hanno concordato su 20 principi, ma \"il diavolo si nasconde nei dettagli\", come si dice in inglese. Il primo ministro del Qatar Mohammed Abdulrahman al-Thani è atteso oggi in Egitto per partecipare ai negoziati indiretti in corso tra Israele e Hamas.\nLa Freedom Flotilla Coalition (FFC) afferma che \"a circa 120 miglia nautiche da Gaza, Israele ha attaccato\" la nuova spedizione umanitaria. Risultano tutte intercettate le nove imbarcazioni partecipanti. Sui suoi canali social, la FFC pubblica un video che mostra diversi attivisti su una barca con le mani alzate e con indosso i giubbotti di salvataggio.\n\"Al momento - si legge in una nota della spedizione -, fonti indicano che l'equipaggio disarmato a bordo, inclusi medici, giornalisti e funzionari eletti, è stato rapito, così come gli aiuti. La loro ubicazione rimane sconosciuta\". Circa 100 persone sono a bordo del convoglio di nove imbarcazioni, parte della missione \"Thousand Madleens\" della FCC per \"sfidare l'assedio illegale israeliano a Gaza\". \"La nostra flottiglia - si legge nell'ultimo post del canale Instagram della spedizione - non rappresenta alcun pericolo. Trasportiamo aiuti vitali per un valore di oltre 110'000 dollari in medicinali, dispositivi respiratori e forniture alimentari, destinati agli ospedali di Gaza\".\n\"Tutti sono in buona salute\"\nIsraele ha confermato di aver intercettato la nuova Flotilla. \"Un altro vano tentativo di violare il blocco navale legale ed entrare in una zona di combattimento si è concluso in un nulla di fatto\", si legge sull'account X del ministero degli esteri dello Stato ebraico. \"Le imbarcazioni e i passeggeri - continua la nota - sono stati trasferiti in un porto israeliano. Tutti sono sani e salvi e in buona salute. Si prevede che saranno espulsi tempestivamente\".\nAlmeno 30'000 persone si sono radunate ieri sera a Tel Aviv per l'evento commemorativo nazionale a due anni dall'attacco di Hamas del 7 ottobre. La cerimonia è stata organizzata da Kumu (\"Rise Up\"), un movimento fondato da famiglie di vittime, ostaggi e sopravvissuti all'attacco, al Parco Yarkon, il più grande spazio all'aperto della città. Tra i partecipanti c'erano l'ex ostaggio Omer Shem Tov e Anat Angrest, madre dell'ostaggio Matan Angrest, oltre a performance degli artisti israeliani Yuval Rafael - che ha rappresentato Israele all'Eurivision Sng Cpntest lo scorso maggio a Basilea -, Idan Amedi e altri. A differenza dell'anno scorso, il governo israeliano ha scelto di non celebrare una commemorazione ufficiale di Stato, istituendo invece una giornata nazionale di commemorazione il giorno dopo Simchat Torah - la festa che si svolge al termine della festività di Sukkot - il 16 ottobre.\nLa richiesta: \"Liberate gli ostaggi\"\nNel frattempo una folla si è radunata nella Piazza degli Ostaggi di Tel Aviv, con migliaia di persone unite nella richiesta del ritorno degli ostaggi ancora trattenuti a Gaza, riferisce la BBC. Un orologio su un grande schermo mostrava il numero di giorni in cui gli ostaggi sono stati trattenuti a Gaza e le foto di coloro che, vivi e morti, sono ancora lì. Sugli schermi in piazza è stata proiettata anche la cerimonia tenuta al Parco Yarkon.\nSteve Witkoff e Jared Kushner sono arrivati ;;a Sharm el Sheikh in Egitto per partecipare ai colloqui indiretti tra Israele e Hamas volti a raggiungere un accordo di cessate il fuoco a Gaza, riportano media egiziani e americani. L'inviato e il genero-consigliere di Donald Trump - viene ricordato dandone notizia - sono stati gli artefici del piano in 20 punti del presidente Usa che prevede tra le altre condizioni un ritiro graduale di Israele dalla Striscia e il rilascio di tutti gli ostaggi ancora in mano ad Hamas entro 72 ore dall'inizio della tregua.\nUna fonte a conoscenza dei dettagli delle trattative in corso a Sharm el-Sheikh ha dichiarato a Channel 12, l'emittente più importante in Israele, che le autorità \"si stanno preparando al rilascio degli ostaggi all'inizio della prossima settimana\". L'inviato Usa Steve Witkoff e il genero del presidente americano Donald Trump Jared Kushner non si fermeranno ai negoziati per più di due o tre giorni e si stima che la firma dell'accordo con Hamas avverrà entro il week-end, \"se non ci saranno sorprese\". \"Israele chiederà di ricevere tutti gli ostaggi vivi entro un giorno, e dopo anche i morti\", ha detto la fonte. Se le parti non raggiungeranno un accordo, gli Usa potrebbero proporre un compromesso finale, con un approccio \"prendere o lasciare\".\n\"Sono appena stata rilasciata da una prigione da tortura israeliana nel deserto. Non so cosa dire, perché qualunque cosa diciamo non ha alcun effetto: non c'è nulla che induca i nostri governi ad agire. E questo nonostante il fatto che, secondo il diritto internazionale, essi abbiano l'obbligo di fermare il genocidio\", ha dichiarato Greta Thunberg in una manifestazione nel centro di Stoccolma, poche ore dopo il suo rientro in Svezia. \"Siamo rimasti 48 ore senza cibo e 36 ore senza acqua\" ha aggiunto Ipshita Rajesh, un'altra attivista, secondo quanto riportato dall'agenzia di stampa svedese, TT. \"69 persone sono state stipate in una cella di dodici metri quadrati sotto il sole cocente per cinque ore e hanno minacciato di gasarci in diverse occasioni. Hanno minacciato di gasarci mentre eravamo ammanettati e bendati su un autobus senza accesso al bagno per almeno otto ore\", ha aggiunto Rajesh che ha dichiarato inoltre che non hanno avuto accesso a medicinali urgenti e che sono stati vittime di abusi: \"Ci hanno negato l'accesso agli avvocati. Ma quello che abbiamo vissuto e visto è solo una briciola di quello che devono subire i palestinesi in prigione\", ha rimarcato.\nHamas, nel corso dei colloqui in Egitto, avrebbe \"accettato di consegnare le sue armi a un comitato egiziano-palestinese, rifiutando categoricamente di affidare la gestione della Striscia di Gaza a un comitato di transizione internazionale\". Lo scrive l'agenzia spagnola EFE dal Cairo citando una fonte palestinese informata. Hamas \"propone di negoziare la gestione di Gaza con l'Autorità nazionale palestinese\" e \"rifiuta la presenza di Tony Blair come governatore di Gaza\", pur \"accettando che assuma un ruolo di monitoraggio a distanza\".\n\"Oggi vorrei rivolgermi a tutti i cittadini del paese con una richiesta: oggi, domani e dopodomani avvicinatevi ai nostri concittadini ebrei, ovunque vi sia possibile. Avvicinatevi alle comunità ebraiche. Dimostriamo tutti insieme che siamo al loro fianco. E che faremo tutto il possibile affinché gli ebrei possano vivere qui in Germania senza paura e con fiducia\": lo ha detto il cancelliere federale tedesco Friedrich Merz in occasione del secondo anniversario del massacro del 7 ottobre.\nIl videomessaggio è stato pubblicato sui canali social del cancelliere. Commentando l'atto \"barbaro\" di Hamas, Merz ha anche detto come il 7 ottobre sia \"entrato nei libri di storia del popolo ebraico come un giorno nero\". Il cancelliere ha anche aggiunto che gli ostaggi devono essere liberati immediatamente e che \"riponiamo grandi speranze nel processo di pace\".\nLe manifestazioni\nCon la lettura dei 1'200 nomi delle vittime del 7 ottobre, si è intanto tenuta stamani una manifestazione alla Porta di Brandeburgo a Berlino. In memoria degli attacchi di Hamas di due anni fa sono state posizionate anche 1'100 sedie vuote, che in alcuni casi rappresentano intere famiglie, è stato spiegato. In serata sul monumento simbolo della capitale tedesca saranno proiettate le parole \"bring them home now\" (\"riportateli a casa adesso\"), con riferimento al rilascio degli ostaggi ancora in mano ai rapitori. In tutta la Germania le bandiere sventoleranno oggi a mezz'asta. Sempre a Berlino, blindata per l'occasione da 1'400 agenti della polizia per garantire ordine e sicurezza, è prevista una veglia contro l'antisemitismo nella Bebelplatz.\nGli israeliani si riuniscono oggi in tutto il paese per celebrare il secondo anniversario dell'attacco del 7 ottobre guidato da Hamas, in cui circa 1'200 persone, per lo più civili, furono uccise e 251 prese in ostaggio durante un assalto senza precedenti nel sud di Israele. Sono previste commemorazioni non ufficiali nei piccoli kibbutz nel sud di Israele, i cui membri sono stati uccisi o rapiti, e si terrà una grande manifestazione a Tel Aviv per chiedere la liberazione degli ostaggi rimasti prigionieri di Hamas a Gaza. Parenti e amici delle persone uccise al festival musicale Supernova tengono una cerimonia sul luogo del massacro: i partecipanti hanno osservato un minuto di silenzio sul luogo dell'attacco nel sud di Israele, dove i terroristi hanno ucciso oltre 360 persone e preso decine di ostaggi. La prossima settimana, in occasione dell'anniversario del calendario ebraico, si terrà una commemorazione governativa separata nel cimitero nazionale israeliano sul monte Herzl.\n\"7 ottobre. Due anni dopo l'indicibile orrore del terrorismo di Hamas, il dolore resta vivo. Non dimentichiamo. Pensiamo con fraternità a tutte le vittime, tra cui 51 nostri connazionali. Pensiamo ai 48 ostaggi ancora trattenuti da Hamas. Lavoriamo senza sosta per il loro ritorno\": lo scrive in un messaggio pubblicato su X il presidente francese Emmauel Macron, ribadendo l'appello della Francia: 'liberazione di tutti gli ostaggi e cessate il fuoco senza attendere\". \"Condividiamo il dolore delle famiglie al lutto come l'angoscia di chi attende ancora. Un tale abominio non dovrà mai riprodursi. Uniamo tutte le nostre forze per lottare contro l'antisemitismo e costruire la pace'', afferma Macron.\nHamas, durante il primo round di colloqui ieri a Sharm el-Sheikh, in Egitto, \"ha chiesto a Israele di cessare il fuoco e ritirare le sue truppe dai quartieri residenziali dell'enclave prima dell'inizio di uno scambio di ostaggi\": lo scrive Sky News Arabia, vicina al governo degli Emirati Arabi Uniti. Secondo fonti dei mediatori, Hamas \"ha chiesto, come condizioni per un cessate il fuoco, il ritiro delle forze israeliane dalle aree chiave e dai quartieri residenziali di Gaza prima di iniziare il processo di rilascio degli ostaggi\". Inoltre, riferisce la palestinese Ma'an, Hamas continua a insistere per includere nelle liste dei palestinesi da rilasciare in cambio degli ostaggi sei detenuti che stanno scontando l'ergastolo nelle carceri israeliane. Questo sarebbe uno dei temi \"più dirimenti\".\nI dieci ultimi cittadini svizzeri che hanno partecipato alla flotilla per Gaza sono stati espulsi oggi da Israele verso la Giordania. La conferma arriva dal Dipartimento federale degli affari esteri (DFAE). Le persone interessate - fra le quali figura l'ex sindaco di Ginevra Rémy Pagani - sono accolte dall'ambasciata svizzera di Amman, che organizza un alloggio e il viaggio di ritorno verso la Confederazione, previsto per domani.\n\"Sono in buona salute\"\nTenuto conto delle circostanze - ha scritto il DFAE all'agenzia Keystone-ATS - i cittadini elvetici sono in buona salute. Il Dipartimento ha informato gli avvocati degli interessati e l'organizzazione Waves of Freedom. Questi prenderanno direttamente contatto con le famiglie. I costi dei servizi svolti - viene sottolineato - saranno fatturati alle persone implicate conformemente alle basi legali in vigore. Quest'ultimo punto viene criticato da Waves of Freedom, secondo cui le altre nazioni non fatturano i rimpatri dei propri cittadini. L'organizzazione spera che le autorità elvetiche possano cambiare idea su questa decisione \"poco onorevole\". Piuttosto, andrebbe lodato il coraggio dei manifestanti che forniscono sostegno al popolo palestinese.\nDiciannove svizzeri in totale\nDomenica scorsa otto attivisti della Global Sumud Flotilla detenuti nella prigione israeliana di Ketziot erano già atterrati a Ginevra, mentre un nono era arrivato a Zurigo sabato. In precedenza erano giunti a Istanbul, dopo l'espulsione da Israele. Uno degli attivisti, al suo arrivo a Ginevra, aveva dichiarato che la flottiglia ha subito \"un vero e proprio attacco militare\" da parte della marina israeliana. Ha poi parlato delle condizioni di detenzione \"disumane\", dicendo che gli attivisti sono stati vittime \"di torture e violenze\". In totale, 19 cittadini svizzeri facevano parte degli oltre 400 attivisti a bordo delle 41 navi della flottiglia fermata giovedì e venerdì al largo di Gaza.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Politics",
    "War, Conflict and Unrest",
    "Social Issue"
  ],
  "topics": [
    "Politics->international relations",
    "Politics->political process",
    "War, Conflict and Unrest->peace plan",
    "War, Conflict and Unrest->peace talks",
    "War, Conflict and Unrest->peace envoy",
    "Social Issue->mankind"
  ],
  "ai_allow": true,
  "has_canonical": false,
  "breaking": true,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Donald Trump",
        "sentiment": "none"
      },
      {
        "name": "Yechiel Leiter",
        "sentiment": "none"
      }
    ],
    "locations": [
      {
        "name": "Israele",
        "sentiment": "none"
      },
      {
        "name": "Medio Oriente",
        "sentiment": "none"
      },
      {
        "name": "Stati Uniti",
        "sentiment": "none"
      },
      {
        "name": "Gaza",
        "sentiment": "none"
      }
    ],
    "organizations": [
      {
        "name": "Hamas",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Fox News",
        "sentiment": "none",
        "tickers": [
          {
            "ticker": "FOX",
            "exchange": "NASDAQ"
          }
        ]
      },
      {
        "name": "governo",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Cnn",
        "sentiment": "none",
        "tickers": [
          {
            "ticker": "WBD",
            "exchange": "NASDAQ"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_ch",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-09T07:46:09.129+03:00",
  "updated": "2025-10-09T07:49:35.000+03:00"
}