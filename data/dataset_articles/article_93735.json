{
  "thread": {
    "uuid": "6a810ce991c0e3340be6789664c18135d8200ec0",
    "url": "https://www.laprovinciadicomo.it/stories/premium/Sport/basket/pallacanestro-cantu/cantu-multa-per-fischietti-e-offese-agli-arbitri-o_3404495_11/",
    "site_full": "www.laprovinciadicomo.it",
    "site": "laprovinciadicomo.it",
    "site_section": "https://laprovinciadicomo.it/",
    "site_categories": [
      "media",
      "top_news_it",
      "top_news"
    ],
    "section_title": "\n    La Provincia - Notizie di Como e provincia",
    "site_title": "La Provincia - Notizie di Como e provincia",
    "title": "Cantù, multa per fischietti e offese agli arbitri - Sport Basket Pallacanestro Cantù",
    "title_full": "Cantù, multa per fischietti e offese agli arbitri - Sport Basket Pallacanestro Cantù",
    "published": "2025-10-23T06:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://storage.laprovinciadicomo.it/media/photologue/2025/10/23/photos/cache/cantu-multa-per-fischietti-e-offese-agli-arbitri_58b8af5a-af66-11f0-910b-b91f39fc3f02_v3_large_16_9.jpeg",
    "performance_score": 0,
    "domain_rank": 67955,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 1,
        "comments": 0,
        "shares": 17
      },
      "vk": {
        "shares": 0
      }
    }
  },
  "uuid": "6a810ce991c0e3340be6789664c18135d8200ec0",
  "url": "https://www.laprovinciadicomo.it/stories/premium/Sport/basket/pallacanestro-cantu/cantu-multa-per-fischietti-e-offese-agli-arbitri-o_3404495_11/",
  "ord_in_thread": 0,
  "author": "La Provincia di Como",
  "published": "2025-10-23T06:00:00.000+03:00",
  "title": "Cantù, multa per fischietti e offese agli arbitri - Sport Basket Pallacanestro Cantù",
  "text": "Cantù, multa per fischietti e offese agli arbitri\nNotizie Il club è stato sanzionato con una multa di 1.320 euro per comportamenti «atti a turbare il regolare svolgimento della gara\nComo\nSi è concluso, senza lo scrimmage prima previsto e poi annullato contro la Real Sebastiani Rieti, il primo miniraduno della Nazionale organizzato dal nuovo ct Luca Banchi. Tra i convocati c’era anche Leo Okeke, che ha fatto ritorno a Cantù e oggi si riaggregherà al gruppo in vista della sfida di domenica alle 17 al PalaLeonessa di Brescia. A poco più di un mese dall’inizio delle qualificazioni al Mondiale 2027, lo staff tecnico ha voluto visionare i primi 15 atleti di interesse nazionale, nell’ottica di un allargamento strutturato della base di giocatori convocabili. Al raduno hanno partecipato anche i tecnici delle Nazionali giovanili, tra cui Marco Sodini, capo allenatore dell’Under 18.\nIntanto, è arrivata la prima ammenda a carico di Pallacanestro Cantù. Il club è stato sanzionato con una multa di 1.320 euro per comportamenti «atti a turbare il regolare svolgimento della gara (utilizzo di fischietti durante tutta la gara) e per offese collettive e frequenti nei confronti degli arbitri e della LegaBasket Serie A». Per il derby lombardo a Brescia, designati gli arbitri Bongiorni, Lucotti e Dionisi.\nA sole tre giornate dall’inizio del campionato, si riparla di mercato in Serie A. È già finita l’avventura di Vlatko Cancar a Milano, che con la maglia dell’Olimpia si è limitata a un paio di apparizioni in Eurolega. Reduce da un pesantissimo infortunio al ginocchio sinistro, lo sloveno in estate aveva firmato un biennale. Milano si è già cautelata ingaggiando Nate Sestina da Valencia\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Sport",
    "Crime, Law and Justice"
  ],
  "topics": [
    "Sport->basketball",
    "Sport->disciplinary action in sport",
    "Crime, Law and Justice->court"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Marco Sodini",
        "sentiment": "none"
      },
      {
        "name": "Luca Banchi",
        "sentiment": "none"
      },
      {
        "name": "Leo Okeke",
        "sentiment": "none"
      }
    ],
    "locations": [
      {
        "name": "Brescia",
        "sentiment": "none"
      },
      {
        "name": "Cantù",
        "sentiment": "none"
      }
    ],
    "organizations": [
      {
        "name": "Pallacanestro Cantù",
        "sentiment": "none",
        "tickers": []
      },
      {
        "name": "Nazionale",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Under 18",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T07:55:48.315+03:00",
  "updated": "2025-10-23T08:01:21.000+03:00"
}