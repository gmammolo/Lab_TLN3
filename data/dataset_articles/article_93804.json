{
  "thread": {
    "uuid": "f98267c40ae7d1f7788aecf05633515946bb520d",
    "url": "https://www.tuttomercatoweb.com/serie-a/torino-difesa-dai-due-volti-resta-la-peggiore-ma-israel-e-tra-i-big-per-clean-sheet-2159973",
    "site_full": "www.tuttomercatoweb.com",
    "site": "tuttomercatoweb.com",
    "site_section": "http://www.tuttomercatoweb.com",
    "site_categories": [
      "world_soccer",
      "sports"
    ],
    "section_title": "TUTTO mercato WEB: notizie di calcio e calciomercato",
    "site_title": "TUTTO mercato WEB: notizie di calcio e calciomercato",
    "title": "Torino, difesa dai due volti: resta la peggiore, ma Israel è tra i big per clean-sheet - TUTTO mercato WEB",
    "title_full": "Torino, difesa dai due volti: resta la peggiore, ma Israel è tra i big per clean-sheet - TUTTO mercato WEB",
    "published": "2025-10-23T08:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tmw-storage.tcccdn.com/storage/tuttomercatoweb.com/img_notizie/thumb3/ff/ffd47f267735c228b645cb18a041826d-22351-oooz0000.jpeg",
    "performance_score": 0,
    "domain_rank": 8194,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f98267c40ae7d1f7788aecf05633515946bb520d",
  "url": "https://www.tuttomercatoweb.com/serie-a/torino-difesa-dai-due-volti-resta-la-peggiore-ma-israel-e-tra-i-big-per-clean-sheet-2159973",
  "ord_in_thread": 0,
  "author": "Emanuele Pastorella",
  "published": "2025-10-23T08:00:00.000+03:00",
  "title": "Torino, difesa dai due volti: resta la peggiore, ma Israel è tra i big per clean-sheet - TUTTO mercato WEB",
  "text": "Torino, difesa dai due volti: resta la peggiore, ma Israel è tra i big per clean-sheet\nDagli svarioni contro la Lazio alla prova gagliarda e attenta contro il Napoli sono passate soltanto due settimane, eppure il Toro è sembrato totalmente diverso. Non solo negli uomini, con Marco Baroni che ha deciso di passare al 3-5-2, ma soprattutto nell’atteggiamento, con i granata che hanno cambiato del tutto registro. E la particolarità è che il terzetto arretrato era sempre lo stesso: Tameze braccetto di destra, Maripan in mezzo e Coco sul centro-sinistra, con Israel ovviamente tra i pali. Eppure, all’Olimpico di Roma contro i biancocelesti sono stati subiti tre gol, al Grande Torino contro i campioni d’Italia zero. Sono le due facce del Toro e della sua difesa, la conferma arriva anche da alcuni dati: da una parte, i granata restano la peggior retroguardia della Serie A con 13 reti prese in sette giornate; dall’altra, l’uruguaiano ha aggiunto un altro clean-sheet e con le sue tre porte inviolate è dietro soltanto a Svilar della Roma, seppur a pari merito con altri quattro estremi difensori (Falcone del Lecce, Di Gregorio della Juventus, Muric del Sassuolo e Provedel della Lazio).\nDomenica arriverà il Genoa al Grande Torino, sarà la seconda gara consecutiva davanti ai propri tifosi e si preannuncia il pubblico delle grandi occasioni, con oltre 20mila attesi allo stadio. Baroni non vuole dilapidare l’entusiasmo ritrovato grazie al successo contro il Napoli che è stato confermato anche al Filadelfia, dove per l’allenamento a porte aperte sono arrivati oltre 300 tifosi. All’appello, però, mancava proprio Israel, al momento messo fuori uso da un trauma contusivo rimediato durante la sfida contro i partenopei. Non dovrebbe essere nulla di preoccupante, l’estremo difensore vuole esserci contro il Grifone anche per provare a blindare la sua porta per la quarta volta in questo avvio di stagione. L’altro granata da valutare è Pedersen sempre per una botta, mentre per Nkounkou sono arrivate brutte notizie: il laterale è costretto a fermarsi per un interessamento distrattivo dell’adduttore lungo della coscia destra. Zapata, invece, riprenderà i lavori già nella giornata di oggi, dopo che ieri era assente per assistere alla nascita di Daphne, la sua terza figlia dopo Dantzel e Dayton.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Sport"
  ],
  "topics": [
    "Sport->soccer"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Israel",
        "sentiment": "negative"
      },
      {
        "name": "Marco Baroni",
        "sentiment": "none"
      },
      {
        "name": "Maripan",
        "sentiment": "none"
      },
      {
        "name": "Svilar",
        "sentiment": "none"
      },
      {
        "name": "Coco",
        "sentiment": "none"
      }
    ],
    "locations": [
      {
        "name": "Torino",
        "sentiment": "none"
      },
      {
        "name": "Roma",
        "sentiment": "none"
      },
      {
        "name": "Toro",
        "sentiment": "none"
      }
    ],
    "organizations": [
      {
        "name": "Serie A",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Napoli",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Lazio",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Roma",
        "sentiment": "none",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T08:04:17.367+03:00",
  "updated": "2025-10-23T08:08:39.000+03:00"
}