{
  "thread": {
    "uuid": "c250bebd66158b100db90e74ad127f3c0e3dc9ad",
    "url": "https://www.quotidianodipuglia.it/sport/news/via_del_mare_vittoria_tabu_ramadani_torino_lecce_calcio-9143120.html",
    "site_full": "www.quotidianodipuglia.it",
    "site": "quotidianodipuglia.it",
    "site_section": "https://www.quotidianodipuglia.it",
    "site_categories": [
      "media",
      "top_news_it",
      "top_news"
    ],
    "section_title": "Quotidiano Di Puglia",
    "site_title": "Quotidiano Di Puglia",
    "title": "Lecce, c'è da sfatare il tabù del Via del Mare: nel 2025 solo una vittoria dei giallorossi davanti ai propri tifosi",
    "title_full": "Lecce, c'è da sfatare il tabù del Via del Mare: nel 2025 solo una vittoria dei giallorossi davanti ai propri tifosi",
    "published": "2025-10-23T06:00:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/2025/10/22/9143120_22191911_ram.jpg",
    "performance_score": 1,
    "domain_rank": 73336,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 15,
        "comments": 1,
        "shares": 10
      },
      "vk": {
        "shares": 0
      }
    }
  },
  "uuid": "c250bebd66158b100db90e74ad127f3c0e3dc9ad",
  "url": "https://www.quotidianodipuglia.it/sport/news/via_del_mare_vittoria_tabu_ramadani_torino_lecce_calcio-9143120.html",
  "ord_in_thread": 0,
  "author": "Tonio DE GIORGI",
  "published": "2025-10-23T06:00:00.000+03:00",
  "title": "Lecce, c'è da sfatare il tabù del Via del Mare: nel 2025 solo una vittoria dei giallorossi davanti ai propri tifosi",
  "text": "Il Via del Mare è diventato un tabù per il Lecce. La squadra giallorossa, alla luce dei risultati conseguiti, non è di casa nel proprio stadio, benché faccia registrare almeno 25 mila spettatori a partita. Neppure contro il Sassuolo è arrivato il primo successo interno di questa stagione. Il fattore campo, qui a Lecce, sembra non contare più nonostante una platea da top club. Dall’inizio di questo campionato sono già quattro le esibizioni senza vittoria nell'impianto leccese. Tante partite senza regalare ai propri sostenitori il gusto del successo, senza gioire. E solo in due di queste partite la squadra di mister Di Francesco è uscita imbattuta, contro Bologna (2-2) e Sassuolo (0-0). Nelle prime due, invece, i giallorossi hanno incassato altrettante sconfitte, contro Milan e Cagliari. Un peccato non poter sfruttare al meglio il calore e la vicinanza della propria gente che da diversi anni ormai firma un atto di fiducia e di amore verso la società e la squadra, prima ancora di conoscerne gli interpreti.\nIl dato diventa molto preoccupante poi se si allarga questa analisi statistica ai singoli anni solari. Infatti, nel 2025 il Lecce è riuscito a vincere al Via del Mare, in campionato, solo una volta. È accaduto cinque mesi fa, il 18 maggio scorso, quando il Lecce sconfisse il Torino 1-0 con un gran gol di Ramadani. E i 25.490 spettatori presenti lasciarono il Via del Mare felici e con il cuore gonfio di speranza per una salvezza ancora possibile e tutta da conquistare, come poi accadde all'Olimpico, contro la Lazio. Nella passata stagione, su dieci partite giocate al Via del Mare nel 2025, solo una è stata chiusa con i tre punti in tasca, quella contro i granata torinesi. Nelle precedenti nove apparizioni sono arrivati 3 pareggi e 6 sconfitte. A lasciare a mani vuote la squadra allenata dall'ex Giampaolo sono state l'Inter, l'Udinese, il Milan, la Roma, il Como e il Napoli. È finita in parità, invece, contro Genoa, Bologna e Venezia. Un trend che si può migliorare. Restano a disposizione altre cinque partite casalinghe da qui alla fine del 2025. Gli avversari del Lecce saranno Napoli, martedì prossimo, Verona, Torino, Pisa e Como.\nAndiamo, però, a ritroso negli anni per vedere quale Lecce ha fatto meglio davanti al proprio pubblico considerando le partite per singoli anni solari. Nel 2024 sulla panchina giallorossa si sono seduti tre allenatori: D'Aversa, Gotti e Giampaolo. Con D'Aversa una vittoria, un pareggio e tre sconfitte. Con Gotti, subentrato a D'Aversa sono arrivate tre vittorie, quattro pareggi e quattro sconfitte. Con Giampaolo una vittoria, un pareggio e una sconfitta. Gotti è l'allenatore che ha diretto più partite sulla panchina del Lecce, undici. Complessivamente nel 2024 il Lecce ha vinto al Via del Mare cinque volte. Nel 2023 sulla panchina giallorossa si sono accomodati Baroni e D'Aversa. Con il tecnico fiorentino il Lecce ha ottenuto tre vittorie, quattro pareggi e subito cinque sconfitte. Obbiettivo salvezza centrato a Monza. A contribuire al bilancio dell'anno solare 2023 è stato D'Aversa, subentrato a fine stagione a Baroni. L'allenatore pescarese ha chiuso l'anno solare con quattro vittorie, tre pareggi e due sconfitte. Complessivamente nel 2023 il Lecce ha vinto al Via del Mare sette volte. Per concludere, ecco l'andamento nel 2022 quando il Lecce, con Baroni ha conquistato la promozione in Serie A. La squadra giallorossa ottenne nove vittorie davanti al pubblico di casa: otto in Serie B e una in Serie A, contro l'Atalanta. Alla luce di questi numeri è stato l'anno 2022 (il campionato si fermò a novembre per i Mondiali in Qatar, <CF1002>ndc</CF>) quello con più vittorie al Via del Mare, ma con otto successi in Serie B. A seguire il 2023, sempre con Baroni, con sette vittorie davanti al pubblico di casa. E poi il 2024 con 5 successi. L'anno solare corrente rischia di essere il peggiore, ma come scritto sopra ci sono ancora a disposizione altre cinque partite.\nLecce, c'è da sfatare il tabù del Via del Mare: nel 2025 solo una vittoria dei giallorossi davanti ai propri tifosi\ndi Tonio DE GIORGI\nRiservato agli abbonati premium\ngiovedì 23 ottobre 2025, 05:00 | 3 Minuti di Lettura\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Sport"
  ],
  "topics": [
    "Sport->soccer",
    "Sport->sport achievement"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": [
      {
        "name": "Lecce",
        "sentiment": "negative",
        "tickers": [
          {
            "ticker": null,
            "exchange": null
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [
      "top_news_it",
      "top_news"
    ],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T08:08:53.078+03:00",
  "updated": "2025-10-24T09:07:33.000+03:00"
}