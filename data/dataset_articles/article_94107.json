{
  "thread": {
    "uuid": "a43becc40fbaab8115e497d04f14245ecb1615be",
    "url": "https://www.tasnimnews.com/fa/news/1404/07/30/3429276/%D8%A7%D8%B4%DA%A9-%D9%87%D8%A7%DB%8C-%D9%87%D9%88%D9%84%DA%AF%D8%B1-%D8%AE%D8%B4%D9%85-%D9%85%D8%A7%D8%AF%D8%B1-%D8%AD%D9%85%D9%84%D9%87-%D8%B1%D9%88%D9%86-%D8%A8%D9%87-atp",
    "site_full": "www.tasnimnews.com",
    "site": "tasnimnews.com",
    "site_section": "https://www.tasnimnews.com/fa/service/28/%D9%88%D8%B1%D8%B2%D8%B4-%D8%AC%D9%87%D8%A7%D9%86",
    "site_categories": [
      "media"
    ],
    "section_title": " آخرین اخبار ورزش جهان | خبرگزاری تسنیم | Tasnim ",
    "site_title": "آخرین اخبار روز ایران و جهان ؛ خبرهای امروز | خبرگزاری تسنیم | Tasnim",
    "title": "اشک‌های هولگر، خشم مادر؛ حمله رون به ATP - تسنیم",
    "title_full": "اشک‌های هولگر، خشم مادر؛ حمله رون به ATP - تسنیم",
    "published": "2025-10-22T10:29:00.000+03:00",
    "replies_count": 0,
    "participants_count": 1,
    "site_type": "news",
    "country": "US",
    "main_image": "https://newsmedia.tasnimnews.com/Tasnim/Uploaded/Image/1404/07/30/1404073008340661434428984.png",
    "performance_score": 0,
    "domain_rank": 14068,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a43becc40fbaab8115e497d04f14245ecb1615be",
  "url": "https://www.tasnimnews.com/fa/news/1404/07/30/3429276/%D8%A7%D8%B4%DA%A9-%D9%87%D8%A7%DB%8C-%D9%87%D9%88%D9%84%DA%AF%D8%B1-%D8%AE%D8%B4%D9%85-%D9%85%D8%A7%D8%AF%D8%B1-%D8%AD%D9%85%D9%84%D9%87-%D8%B1%D9%88%D9%86-%D8%A8%D9%87-atp",
  "ord_in_thread": 0,
  "author": "خبرگزاری تسنیم | Tasnim",
  "published": "2025-10-22T10:29:00.000+03:00",
  "title": "اشک‌های هولگر، خشم مادر؛ حمله رون به ATP - تسنیم",
  "text": "پارگی تاندون آشیل هولگر رون در جریان مسابقات ATP استکهلم باعث واکنش شدید مادرش شد. به گزارش خبرگزاری تسنیم ، در مسابقات ATP-250 استکهلم که هفته گذشته برگزار شد، هولگر رون، تنیسور دانمارکی و نفر دهم رنکینگ جهانی نتوانست دیدار نیمه‌نهایی خود را برابر هوگو هامبرت، تنیسور فرانسوی به پایان برساند. بازی در حالی که با نتیجه 6-4 و 2-2 به نفع رون پیش می‌رفت، ناگهان متوقف شد. در جریان یک رالی در گیم پنجم ست دوم و در امتیاز 40-40، هولگر دچار درد ناگهانی در مچ پا شد، لنگ‌لنگان راه رفت و تایم اوت پزشکی گرفت. فیزیوتراپیست به زمین آمد و هولگر گزارش داد که صدایی شبیه به ترکیدن در ناحیه تاندون آشیل خود شنیده است. او قادر به ادامه بازی نبود و در حالی که اشک در چشمانش حلقه زده بود، با کمک تیم پزشکی زمین مسابقه را ترک کرد. ساعاتی بعد، مادر این ورزشکار، آنکه رون اعلام کرد که پارگی کامل تاندون آشیل در پای پسرش تشخیص داده شده و بر اساس ارزیابی پزشکان، او برای مدت 3 تا 6 ماه از رقابت‌ها دور خواهد بود. هولگر در تاریخ 21 اکتبر تحت عمل جراحی قرار گرفت. آنِکه در گفت‌وگو با نشریه دانمارکی BT از برنامه‌ریزی سختگیرانه تور ATP به‌ ویژه حجم بالای مسابقات و پیامدهای مالی مربوط به آنها، شدیداً انتقاد کرد. او با لحنی تند گفت: تعداد مسابقات اجباری بسیار زیاد است. بازیکنان موظف به شرکت در این رقابت‌ها هستند و در صورت امتناع با جریمه‌های مالی سنگینی مواجه می‌شوند. در طول فصل، زمانی برای ریکاوری واقعی باقی نمی‌ماند. هفته‌ای که می‌توانست صرف تمرین سبک و بهبود وضعیت جسمی شود، حالا به هفته‌ای پراسترس با مسابقاتی فشرده تبدیل شده است؛ مسابقاتی که گاهی یک روز در میان برگزار می‌شوند. در هر تورنمنت نیز رویدادهای رسانه‌ای اجباری وجود دارد. هیچ فرصتی برای استراحت جسمی یا روانی باقی نمی‌ماند. او در ادامه افزود: با این برنامه‌ریزی، ورزشکاران نمی‌توانند در سطح بالایی بازی کنند. شما باید در طول فصل، فرصت‌هایی برای تمرین اصولی داشته باشید؛ زمانی برای تقویت توانایی جسمی، بهینه‌سازی بازی و پیشگیری از آسیب‌دیدگی. برای یک بدن طبیعی، سالم و ورزیده غیرممکن است که در تمام طول سال در اوج بماند. آنکه همچنین نسبت به اظهارات اخیر میکائیل راسموسن، دوچرخه‌سوار پیشین واکنش نشان داد. طبق گزارش نشریه BT، راسموسن اخیراً به‌ دلیل گرفتگی عضلات رون در مسابقه یک‌چهارم نهایی برابر والنتین واچروت در مسترز شانگهای از او انتقاد کرده بود و گفته بود که تنیسور جوان باید قادر می‌بود این بازی را بدون مشکل به پایان برساند. مادر هولگر پاسخ داد: شنیدم که راسموسن گفته حیف شد که هولگر در شانگهای آمادگی بدنی لازم را نداشت، جایی که در گرمای 35 درجه و رطوبت 80 درصد دچار گرفتگی عضلات شد. ولی باید این را در نظر گرفت که این حرف از زبان کسی بیان می‌شود که 12 سال سابقه حضور در تور دو فرانس دارد؛ دوچرخه‌سواری که درگیر دوپینگ سیستماتیک بوده است. هولگر بدون هیچ‌گونه کمک خارجی تنها با 45 هفته تمرین فشرده برای فصل و مسابقات شانگهای آماده شده بود. او در ادامه به یکی از نقص‌های کلیدی ساختار فعلی ATP اشاره کرد: اگر بازیکنی بخواهد در چند مسابقه اجباری شرکت نکند، نه‌ تنها از نظر مالی جریمه می‌شود، بلکه ممکن است از برخی رقابت‌های بعدی نیز محروم شود. بر اساس قوانین ATP، در صورتی که در یکی از مسابقات مسترز اجباری شرکت نکنید، سهم شما از سود سالانه 25 درصد کاهش می‌یابد. این سود، به‌ طور معمول به‌صورت 50-50 بین بازیکنان و ATP تقسیم می‌شود. با عدم حضور در یکی از این مسابقات، نه‌ تنها پول کمتری دریافت می‌کنید، بلکه از شرکت در یک مسترز 1000 دیگر نیز محروم خواهید شد. به این ترتیب، یک غیبت، به‌ نوعی دو غیبت محسوب می‌شود. اگر در چهار مسابقه از هشت مسترز اجباری شرکت نکنید، ممکن است کل سهم سود سالانه‌تان را از دست بدهید. به گفته او، همین جریمه‌ها باعث شده‌اند بازیکنان تحت فشار دایمی قرار گیرند و حتی در برخی موارد، برای همگام‌ شدن با برنامه طاقت‌فرسای ATP به روش‌هایی غیرسالم روی بیاورند. آنِکه هشدار داد: من فکر می‌کنم این فشارها می‌تواند در بدترین حالت، بازیکنان را به استفاده از روش‌های نامناسب وادار کند تا خود را با تقویم مسابقات هماهنگ کنند. چنین جریمه‌هایی در سال 2025 دیگر جایی ندارند. او در پایان پیشنهادهایی برای اصلاح این ساختار مطرح کرد: تور ATP باید بسیاری از مسابقات اجباری را به‌کلی حذف کند. مجازات‌هایی مانند محرومیت، ناعادلانه هستند. در عوض، تمرکز باید بر ارتقای کیفیت بازی از طریق استراحت کافی و استفاده از بازیکنان تازه‌نفس باشد. اگر قرار است تخفیف مالی در نظر گرفته شود، این کار باید بر اساس درصد تعداد مسابقات انجام‌ شده محاسبه شود؛ نه به‌ صورت کاهش یک‌طرفه از سود کلی سالانه. انتهای پیام/",
  "highlightText": "",
  "highlightTitle": "",
  "highlightThreadTitle": "",
  "language": "persian",
  "sentiment": "negative",
  "categories": [
    "Sport"
  ],
  "topics": [
    "Sport->tennis"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [
      "fake_news"
    ],
    "top_news": [],
    "bias": "right",
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T08:39:24.877+03:00",
  "updated": "2025-10-25T14:04:39.959+03:00"
}