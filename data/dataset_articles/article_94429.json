{
  "thread": {
    "uuid": "35a6190a739fd40b82f74874e4125dbd264945b1",
    "url": "https://www.sportmediaset.mediaset.it/calcio/juventus/juve-battaglia-e-rimpianti-vlahovic-e-openda-steccano-tudor-oggi-sarebbe-fuori-dalla-champions_104957855-202502k.shtml",
    "site_full": "www.sportmediaset.mediaset.it",
    "site": "mediaset.it",
    "site_section": "http://www.sportmediaset.mediaset.it",
    "site_categories": [
      "world_soccer",
      "sports"
    ],
    "section_title": "Sport: notizie, streaming, risultati live e in diretta",
    "site_title": "Sport: notizie, streaming, risultati live e in diretta",
    "title": "Juve, battaglia e rimpianti: Vlahovic e Openda steccano, Tudor oggi sarebbe fuori dalla Champions",
    "title_full": "Juve, battaglia e rimpianti: Vlahovic e Openda steccano, Tudor oggi sarebbe fuori dalla Champions",
    "published": "2025-10-23T09:07:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://img-api.cloud.mediaset.net/api/images/kn/v1/image_main/1200/675/104957910?r=13",
    "performance_score": 0,
    "domain_rank": 5038,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "35a6190a739fd40b82f74874e4125dbd264945b1",
  "url": "https://www.sportmediaset.mediaset.it/calcio/juventus/juve-battaglia-e-rimpianti-vlahovic-e-openda-steccano-tudor-oggi-sarebbe-fuori-dalla-champions_104957855-202502k.shtml",
  "ord_in_thread": 0,
  "author": "Stefano Ronchi",
  "published": "2025-10-23T09:07:00.000+03:00",
  "title": "Juve, battaglia e rimpianti: Vlahovic e Openda steccano, Tudor oggi sarebbe fuori dalla Champions",
  "text": "Al Bernabeu i bianconeri lottano e falliscono alcune occasioni importanti, Vinicius e Bellingham invece non perdonano. E la classifica dice 25.mo posto...\nDopo la pesante sconfitta col Como in campionato, la Juve perde anche col Real in Champions e mastica amaro. Al Bernabeu alla squadra di Tudor non basta oltre un'ora di battaglia per arginare la potenza di fuoco della corazzata di Xabi Alonso e torna da Madrid sì a testa alta, ma anche con qualche rimpianto e ancora tanto lavoro da fare sul piano del gioco, dei meccanismi e della qualità. Nonostante un dominio incontrastato del possesso da parte delle Merengues, almeno tre grandi parate di Di Gregorio e un salvataggio di Gatti sulla linea, a Madrid in diversi momenti della gara i bianconeri non sono riusciti a concretizzare alcune occasioni importanti per andare a segno e alla fine hanno dovuto inchinarsi al maggior tasso tecnico del Real, implacabile invece sottoporta col tandem Vinicius-Bellingham.\nQualità che in un match tirato e con pochi spazi hanno fatto la differenza e castigato la Juve nonostante una discreta prestazione sotto il profilo caratteriale e atletico. Prova che consegna Tudor una squadra più tosta, solida e aggressiva nei duelli rispetto alle ultime uscite, ma comunque poco lucida e precisa negli ultimi trenta metri e troppo lenta nel giropalla nonostante la presenza di Koopmeiners davanti alla difesa al posto di Locatelli.\nIncertezze tecnico-tattiche che insieme agli errori di Vlahovic e Openda davanti a Courtois e alle difficoltà di entrare nel vivo del gioco di Yildiz tra le linee al Bernabeu hanno sostanzialmente disinnescato i bianconeri, troppo imprecisi nelle conclusioni, macchinosi in costruzione e poco cattivi e incisivi nell'ultima giocata. Problemi che Tudor deve risolvere in fretta non solo per il campionato, ma anche per la Champions. Classifica alla mano, infatti, con due pareggi e una sconfitta in tre partite, i bianconeri oggi sarebbero fuori dalle prime 24.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Sport"
  ],
  "topics": [
    "Sport->soccer"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "internal_images": [],
  "entities": {
    "persons": [
      {
        "name": "Vinicius",
        "sentiment": "negative"
      },
      {
        "name": "Xabi Alonso",
        "sentiment": "none"
      },
      {
        "name": "Di Gregorio",
        "sentiment": "none"
      },
      {
        "name": "Tudor",
        "sentiment": "none"
      },
      {
        "name": "Gatti",
        "sentiment": "none"
      }
    ],
    "locations": [
      {
        "name": "Bellingham",
        "sentiment": "none"
      },
      {
        "name": "Bernabeu",
        "sentiment": "none"
      },
      {
        "name": "Madrid",
        "sentiment": "none"
      }
    ],
    "organizations": [
      {
        "name": "Juve",
        "sentiment": "none",
        "tickers": [
          {
            "ticker": "JUV",
            "exchange": "Euronext Growth Paris"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T09:15:48.798+03:00",
  "updated": "2025-10-23T09:18:26.000+03:00"
}