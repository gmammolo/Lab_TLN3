{
  "thread": {
    "uuid": "2958c03974ddda760032fe5a02af87dc401a23f4",
    "url": "https://www.ilnapolista.it/2025/10/conte-ha-ammesso-alla-squadra-che-qualcosa-nelle-scelte-e-nella-gestione-va-modificata-corrmezz/",
    "site_full": "www.ilnapolista.it",
    "site": "ilnapolista.it",
    "site_section": "https://ilnapolista.it",
    "site_categories": [
      "media"
    ],
    "section_title": "il Napolista - Tutto sul Calcio Napoli e su Napoli",
    "site_title": "Il Napolista - Tutto sul Calcio Napoli e su Napoli",
    "title": "Napoli, confronto vivace tra Conte e i calciatori. Il tecnico ha ammesso che qualcosa va modificato (Corrmezz)",
    "title_full": "Napoli, confronto vivace tra Conte e i calciatori. Il tecnico ha ammesso che qualcosa va modificato (Corrmezz)",
    "published": "2025-10-23T08:42:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilnapolista.it/wp-content/uploads/2025/10/000-77rp4le.webp",
    "performance_score": 0,
    "domain_rank": 78024,
    "domain_rank_updated": "2025-10-20T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2958c03974ddda760032fe5a02af87dc401a23f4",
  "url": "https://www.ilnapolista.it/2025/10/conte-ha-ammesso-alla-squadra-che-qualcosa-nelle-scelte-e-nella-gestione-va-modificata-corrmezz/",
  "ord_in_thread": 0,
  "author": "Napolista",
  "published": "2025-10-23T08:42:00.000+03:00",
  "title": "Napoli, confronto vivace tra Conte e i calciatori. Il tecnico ha ammesso che qualcosa va modificato (Corrmezz)",
  "text": "Non si può andare avanti così. Di questo sia i calciatori che Conte sono sicuri. Dopo la sconfitta contro il Psv il campanello d’allarme non può essere più ignorato, per questo ieri a Castel Volturno il Napoli si è ritrovato per discutere su cosa non sta funzionando e cosa va modificato per invertire immediatamente la rotta già nella partita di sabato contro l’Inter. Il Corriere del Mezzogiorno. ha riportato i termini del confronto di ieri.\nConfronto Conte-Napoli “Silenzio, amarezza. Necessità di decomprimere. Poi il confronto, anche vivace. La riunione del Napoli, ieri al centro sportivo, è stata lunga, visiva e anche parlata. Con un’ammissione da parte di tutti delle responsabilità, a partire dall’allenatore Conte, convinto che qualcosa nelle scelte e nella gestione va modificata. Non è nelle sue corde sottovalutare gli allarmi, questo è forte, gli rimbomba nella testa. Gli toglie il sonno, gli blocca pure la rabbia.\nLeggi anche: Conte non ha voluto spargere catastrofismo, ed ha ascoltato i suoi giocatori\nIl Napoli ha guardato al video il disastro di Eindhoven, si è specchiato, ha capito senza troppe analisi che questa gara è stata probabilmente l’occasione (sbagliata?) per tirare fuori i problemi che il gruppo vive da settimane. Il classico vaso di Pandora che quando non te lo aspetti mette a nudo chi sei. Malumori individuali, aria diventata pesante. Logorio fisico e mentale, carichi di lavoro e pressioni che oggi si avvertono come insopportabili, il contributo povero dei nuovi arrivati”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "negative",
  "categories": [
    "Sport"
  ],
  "topics": [
    "Sport->soccer"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://sscnapoli.it",
    "https://www.sscnapoli.it"
  ],
  "external_images": [],
  "internal_images": [],
  "entities": {
    "persons": [
      {
        "name": "Conte",
        "sentiment": "negative"
      }
    ],
    "locations": [
      {
        "name": "Castel Volturno",
        "sentiment": "none"
      },
      {
        "name": "Eindhoven",
        "sentiment": "none"
      }
    ],
    "organizations": [
      {
        "name": "Corriere del Mezzogiorno",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Il Napoli",
        "sentiment": "none",
        "tickers": [
          {
            "ticker": null,
            "exchange": null
          }
        ]
      },
      {
        "name": "Inter",
        "sentiment": "none",
        "tickers": [
          {
            "ticker": "INTR",
            "exchange": "NASDAQ"
          }
        ]
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-10-23T09:22:38.736+03:00",
  "updated": "2025-10-23T09:31:15.000+03:00"
}