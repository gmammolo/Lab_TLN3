{
  "thread": {
    "uuid": "bd409f90f3092dbb4e6e2bd60950086b1cd3fb6b",
    "url": "https://www.sportmediaset.mediaset.it/tennis/us-open-errani-vavassori-trionfano-nel-doppio-misto-a-new-york_86963205-202402k.shtml",
    "site_full": "www.sportmediaset.mediaset.it",
    "site": "mediaset.it",
    "site_section": "https://www.sportmediaset.mediaset.it/rss.xml",
    "site_categories": [
      "world_soccer",
      "sports"
    ],
    "section_title": "Sport Mediaset",
    "title": "Us Open: Errani-Vavassori trionfano nel doppio misto a New York",
    "title_full": "Us Open: Errani-Vavassori trionfano nel doppio misto a New York",
    "published": "2024-09-05T23:18:00.000+03:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://img-prod.sportmediaset.mediaset.it/images/2024/09/05/202031939-cfccf789-cba6-413f-a583-4a8b2895df5f.jpg",
    "performance_score": 0,
    "domain_rank": 4943,
    "domain_rank_updated": "2024-09-03T13:09:47.000+03:00",
    "reach": null,
    "social": {
      "facebook": {
        "likes": 39,
        "comments": 2,
        "shares": 33
      },
      "vk": {
        "shares": 0
      }
    }
  },
  "uuid": "bd409f90f3092dbb4e6e2bd60950086b1cd3fb6b",
  "url": "https://www.sportmediaset.mediaset.it/tennis/us-open-errani-vavassori-trionfano-nel-doppio-misto-a-new-york_86963205-202402k.shtml",
  "ord_in_thread": 0,
  "parent_url": null,
  "author": null,
  "published": "2024-09-05T23:18:00.000+03:00",
  "title": "Us Open: Errani-Vavassori trionfano nel doppio misto a New York",
  "text": "© afp In attesa di Jannik Sinner, l'Italia trionfa agli Us Open : nella finale del doppio misto, Sara Errani e Andrea Vavassori si impongono sugli americani e padroni di casa Townsend e Young . Vittoria in due set, dopo un tie-break dominato (7-6) e il servizio strappato proprio al dodicesimo game dai due azzurri (7-5. Per la bolognese è il secondo successo in coppia a Flushing Meadows: aveva infatti vinto nel femminile insieme a Roberta Vinci nel 2012.\nC'è sempre una prima volta e l'Italia sceglie il 2024 per trionfare nel doppio misto agli Us Open con due rappresentanti del tricolore: non era mai successo. Lo fa con Sara Errani, che si conferma super nel tennis di coppia dopo l'oro con Paolini a Parigi 2024, e Andrea Vavassori, che riscatta una precoce eliminazione dalle Olimpiadi. E vince soprattutto contro i padroni di casa Townsend e Young, spinti inevitabilmente da Flushing Meadows. Il match non ha padroni e l'equilibrio si spezza sempre alla fine dei due set: sul 5-5, gli azzurri strappano il servizio, ma incassano la risposta degli statunitensi e si va al tie-break che però è senza storia (7-0).\nNel secondo, i due italiani volano sul 4-1 e sembra finita, ma Townsend e Young risalgono fino al 4-4. Quando il tie-break sembra inevitabile, sul 6-5, Errani e Vavassori si procurano tre match point: sbagliano i primi due, ma al terzo parte la festa. I due compongono la prima coppia mista tutta italiana a vincere agli Us Open. Nel 1986, ma insieme allo spagnolo Sergio Casal, ci era riuscita Raffaella Reggi. Gli altri successi per l'Italia a Flushing Meadows sono quello di Flavia Pennetta nel singolare femminile (2015) nella finale tutta italiana con Roberta Vinci che, invece, trionfò nel 2012 nel doppio. Insieme proprio a Sara Errani, che fa il bis ed entra sempre di più nella storia del nostro tennis. E c'è ancora spazio per la speranza Sinner: il tricolore domina la scena Mondiale quando si tratta di impugnare la racchetta.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "ai_allow": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T00:16:42.725+03:00",
  "updated": "2024-09-06T00:16:42.725+03:00"
}