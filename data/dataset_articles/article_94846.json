{
  "thread": {
    "uuid": "7fd6a2e25b248e822b77c5b648d78774dbfd8511",
    "url": "https://www.lasicilia.it/ultimi-aggiornamenti/calcio-politano-conte-motivato-lukaku-punto-di-riferimento-2251831",
    "site_full": "www.lasicilia.it",
    "site": "lasicilia.it",
    "site_section": "https://www.lasicilia.it",
    "site_categories": [
      "media",
      "top_news"
    ],
    "section_title": "La Sicilia - PRIMA PAGINA",
    "title": "Calcio: Politano, Conte motivato, Lukaku punto di riferimento",
    "title_full": "Calcio: Politano, Conte motivato, Lukaku punto di riferimento",
    "published": "2024-09-05T19:25:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "",
    "performance_score": 0,
    "domain_rank": 45064,
    "domain_rank_updated": "2024-09-03T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7fd6a2e25b248e822b77c5b648d78774dbfd8511",
  "url": "https://www.lasicilia.it/ultimi-aggiornamenti/calcio-politano-conte-motivato-lukaku-punto-di-riferimento-2251831",
  "ord_in_thread": 0,
  "parent_url": null,
  "author": "Redazione",
  "published": "2024-09-05T19:25:00.000+03:00",
  "title": "Calcio: Politano, Conte motivato, Lukaku punto di riferimento",
  "text": "NAPOLI, 05 SET – “Ritrovare Conte è stato bello dopo sei mesi all’Inter: l’ho ritrovato motivato e pronto a lavorare. Abbiamo cambiato a livello tattico rispetto ai nerazzurri quando giocavamo 3-5-2, qui è un 3-4-2-1: la tattica è cambiata ma non l’intensità degli allenamenti”. Lo ha detto l’esterno del Napoli Matteo Politano a Radio Crc, ricordando il periodo giocato all’Inter con il tecnico Conte, in cui però Politano soffrì un infortunio che lo tenne poi fuori dai titolari portandolo nel gennaio 2019 a trasferirsi al Napoli. Politano è ora tra i protagonisti del Napoli di Antonio Conte, che lo tiene in attacco insieme a Kvaratskhelia alle spalle di Lukaku: “Se mi sento un 10? Con Kvara e gli altri – spiega – siamo più vicini alla porta, scambiamo la posizione con l’esterno e con le squadre chiuse proviamo a variare. Siamo all’inizio, c’è da lavorare. Il nuovo modulo? Giochiamo assieme da tanti anni, ci conosciamo a memoria e sappiamo le posizioni da occupare: possiamo scambiarcele, ma sempre con gli spazi occupati. Lukaku è un ragazzo fantastico, in una squadra è sempre meglio averlo. Sono contento di averlo ritrovato, porta entusiasmo e personalità. La sua carriera parla da sola. Come si cambia con Lukaku? Romelu è un punto di riferimento, protegge palla e fa salire la squadra: a campo aperto è un animale”. Politano giudica positivamente l’arrivo del brasiliano Neres: “E’ giusto – commenta – che in una squadra forte ci siano due giocatori dello stesso livello: con le cinque sostituzioni è importante avere chi sia in grado di cambiare la partita. Si è presentato bene in campo e nello spogliatoio, è stato subito protagonista: grande qualità, mi ha impressionato. Siamo la fascia destra più forte d’Italia? Lo dirà il campo. McTominay e Gilmour? Sono eccezionali: sono diversi, ma completano un grandissimo centrocampo. Due giocatori di personalità, che porteranno entusiasmo ed esperienza”. L’esterno commenta anche la vittoria sul Parma: “La partita – ha detto – è stata intensa, sudata fino all’ultimo: però quando riesci a vincere match così, ritrovi la compattezza che lo scorso anno sembrava smarrita. Siamo contenti a livello mentale di aver ritrovato compattezza e spirito di squadra. Dopo la partita c’era grande felicità e ci siamo riposati qualche giorno. Il mister ne parlerà la settimana prossima quando torneranno i nazionali, ci sono cose che sicuramente non abbiamo fatto bene”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T00:24:31.574+03:00",
  "updated": "2024-09-06T00:24:31.574+03:00"
}