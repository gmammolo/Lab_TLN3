{
  "thread": {
    "uuid": "bed615174038dd6d933aff93db2028361f3d27a5",
    "url": "https://www.oasport.it/2024/09/mattia-furlani-quinto-a-zurigo-sotto-la-pioggia-pinnock-vince-in-diamond-league",
    "site_full": "www.oasport.it",
    "site": "oasport.it",
    "site_section": "http://www.olimpiazzurra.com/feed",
    "site_categories": [
      "tennis",
      "sports"
    ],
    "section_title": "OA Sport",
    "title": "Mattia Furlani quinto a Zurigo sotto la pioggia e vola alle finali di Diamond League. Tentoglou sconfitto",
    "title_full": "Mattia Furlani quinto a Zurigo sotto la pioggia e vola alle finali di Diamond League. Tentoglou sconfitto",
    "published": "2024-09-05T20:38:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.oasport.it/wp-content/uploads/2024/08/22532108_small-e1722980745725.jpg",
    "performance_score": 0,
    "domain_rank": 167264,
    "domain_rank_updated": "2024-09-03T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "bed615174038dd6d933aff93db2028361f3d27a5",
  "url": "https://www.oasport.it/2024/09/mattia-furlani-quinto-a-zurigo-sotto-la-pioggia-pinnock-vince-in-diamond-league",
  "ord_in_thread": 0,
  "parent_url": null,
  "author": "Stefano Villa",
  "published": "2024-09-05T20:38:00.000+03:00",
  "title": "Mattia Furlani quinto a Zurigo sotto la pioggia e vola alle finali di Diamond League. Tentoglou sconfitto",
  "text": "Per scoprire quote, pronostici, bonus, recensioni bookmaker su\nscommesse sportive e molto altro su sport betting è possibile consultare la nostra nuova sezione dedicata alle scommesse online\nAtletica\nMattia Furlani quinto a Zurigo sotto la pioggia e vola alle finali di Diamond League. Tentoglou sconfitto\nMattia Furlani ha concluso al quinto posto la gara di salto in lungo andata in scena a Zurigo (Svizzera), sede dell’ultima tappa della Diamond League prima delle Finali che si disputeranno il 13-14 settembre a Bruxelles. Il giovane talento laziale, medaglia di bronzo alle Olimpiadi di Parigi 2024, si è reso protagonista di un balzo da 7.91 metri (0,3 m/s di vento contrario) piazzato al terzo assalto, quando era con le spalle al muro dopo i due nulli iniziali. L’azzurro ha poi proseguito con un nullo e un 7.79, non riuscendo a rientrare nelle prime tre posizioni che garantivano un ulteriore assalto.\nMattia Furlani era alla sua seconda uscita agonistica dopo essere salito sul podio ai Giochi: lo scorso 22 agosto era stato sesto nella tappa della massimo circuito internazionale itinerante andata in scena a Losanna. Il primatista mondiale juniores (8.38 metri) è restato sotto il muro degli otto metri, ma la pioggia che si è abbattuta sullo Stadio Letzigrund non ha certamente aiutato il vice campione d’Europa e argento iridato al coperto, che si è qualificato per gli atti conclusivi della prossima settimana.\nIl giamaicano Wayne Pinnock, argento a cinque cerchi, ha vinto con un bel balzo da 8.18 metri (0,9 m/s di brezza in faccia) siglato al secondo assalto ed è riuscito a battere il greco Miltiadis Tentoglou. Il Campione Olimpico, del mondo e d’Europa si è dovuto accontentare della seconda posizione (8.02) davanti al padrone di casa Simon Ehammer (7.98) e al britannico Jacob Fincham-Dukes (7.92).\nPer scoprire quote, pronostici, bonus, recensioni bookmaker su",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T00:02:02.758+03:00",
  "updated": "2024-09-06T00:02:02.758+03:00"
}