{
  "thread": {
    "uuid": "f04fa45fd9bbab44fd564a73e5fe51a78013776b",
    "url": "https://www.ilmessaggero.it/sport/olimpiadi/canottaggio_4_di_coppia_d_argento_dedicato_filippo_mondelli-8273633.html",
    "site_full": "www.ilmessaggero.it",
    "site": "ilmessaggero.it",
    "site_section": "https://ilmessaggero.it/t/thomas-ceccon",
    "site_categories": [
      "travel",
      "italy",
      "top_news"
    ],
    "section_title": "THOMAS CECCON - Il Messaggero",
    "title": "Canottaggio, il 4 di coppia è d’argento: «Dedicato a Filippo Mondelli»",
    "title_full": "Canottaggio, il 4 di coppia è d’argento: «Dedicato a Filippo Mondelli»",
    "published": "2024-09-05T23:51:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://statics.cedscdn.it/photos/MED_HIGH/36/33/8273633_31151232_argento_canottaggio_quattro_di_coppia_u_dsc05756_luca_pagliaricci_ph_1600_1000_80.jpg",
    "performance_score": 0,
    "domain_rank": 6176,
    "domain_rank_updated": "2024-09-03T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "f04fa45fd9bbab44fd564a73e5fe51a78013776b",
  "url": "https://www.ilmessaggero.it/sport/olimpiadi/canottaggio_4_di_coppia_d_argento_dedicato_filippo_mondelli-8273633.html",
  "ord_in_thread": 0,
  "parent_url": null,
  "author": "Marco Callai",
  "published": "2024-09-05T23:51:00.000+03:00",
  "title": "Canottaggio, il 4 di coppia è d’argento: «Dedicato a Filippo Mondelli»",
  "text": "Canottaggio, il 4 di coppia è d’argento: «Dedicato a Filippo Mondelli» L'Italia torna a brillare dopo 16 anni di Marco Callai 4 Minuti di Lettura Mercoledì 31 Luglio 2024, 17:35 - Ultimo aggiornamento: 21:59 Top News - Newsletter Ogni giorno le notizie più lette della giornata Iscriviti e ricevi le notizie via email L’Italia si riappropria del suo marchio di fabbrica. Il 4 di coppia , sul bacino olimpico di Vaires-sur-Marne, conquista uno splendido argento con Giacomo Gentili, Andrea Panizza, Luca Rambaldi e Luca Chiumento . Una prestazione di grande qualità lungo tutti i duemila metri del percorso: azzurri in scia all’Olanda per oltre metà gara, poi bravi a rispondere a tono alla Polonia, diventata seconda ai 1500, con il controsorpasso e poi a mettere tanta sostanza in un finale di gara dove anche gli attacchi della Gran Bretagna vengono brillantemente respinti.\nOlimpiadi: argento storico nel canottaggio per l'Italia Il 4 di coppia è una specialità storicamente cara agli azzurri, con gli ori di Seoul 1988 e Sidney 2000, ma diventata ostica dopo Pechino 2008. Argento oggi, come 16 anni fa. Un risultato costruito nel tempo, già a partire dal 2018. E’ l’anno in cui a Plovdiv, in Bulgaria, il cremonese Giacomo Gentili, il lecchese Andrea Panizza, il ravennate Luca Rambaldi e il comasco Filippo Mondelli uniscono le proprie forze volano verso un incredibile titolo mondiale. Sono giovanissimi, l’ equipaggio ha un’età media pari a 22 anni. E’ tra i favoriti in proiezione Tokyo 2020 anche dopo il bronzo dell’agosto 2019 a Linz ma il destino gli volterà le spalle.\nNel gennaio 2020 una patologia ossea porta alla sospensione dell’attività agonistica di Filippo Mondelli , spingendolo a partecipare alla regata più difficile. Quella della vita. Tredici mesi di calvario, sino ad arrivare al 29 aprile 2021. E’ il giorno in cui il Canottaggio mondiale si ferma per piangere la scomparsa del suo più grande combattente. Un ragazzo dalla grande forza interiore, di stimolo per i compagni più giovani. A Tokyo, sarà un imprevisto, poco dopo metà gara, a impedire a Gentili, Panizza, Rambaldi e al veterano Venier, salito in barca al posto di Filippo, di conquistare una medaglia da dedicargli. Amarissimo quinto posto . Il 4 di coppia riprende a volare, anche in formazione variata con Carucci al posto di Rambaldi e Chiumento al posto di Venier. E’ bronzo ai Mondiali 2022 e argento nel 2023.\nIl Direttore Tecnico Franco Cattaneo, insieme al caposettore olimpico Andrea Coppola e ai tecnici del settore di coppia Agostino-Abbagnale, terzo fratello della grande dinastia e punto di forza dei dorati 4 di coppia olimpici nel 1988 sia nel 2000, e Vittorio Altobelli, scelgono di cambiare ancora le carte a poche settimane da Parigi. Dentro nuovamente Rambaldi al posto di Carucci, spostato sul doppio insieme a Matteo Sartori, figlio di Alessio (capovoga del 4 di coppia di Sidney 2000). Il Canottaggio è sport di generazioni vincenti.\nL’Italia domina la propria batteria e si dà appuntamento con l’Olanda in finale . Gli orange sono campioni mondiali e olimpici in carica, allenati dal fiorentino Francesco Fossi, azzurro (guarda caso) sul 4 di coppia a Londra 2012 e quarto a Rio 2016 prima di affermarsi da allenatore al punto tale da esser eletto Coach dell’anno 2022 dalla Federazione remiera internazionale. I campioni mondiali e olimpici si impongono così con due secondi di vantaggio sugli azzurri. Il loro ciclo vincente può così proseguire. La barca azzurra può ugualmente festeggiare e dedicare questo fantastico risultato a uno degli interpreti e costruttori di questa “macchina” di grande pregio. Filippo Mondelli.\n«Piango di gioia, tutto il lavoro profuso vale ogni palata fatta ogni anno in cui ci siamo preparati per arrivare a questo momento – racconta Gentili - Ho finalmente vinto quella medaglia che dovevo vincere per Pippo Mondelli, non c’ero riuscito a Tokyo ma oggi ce l’ho fatta». Gli fa eco Panizza, scuola Moto Guzzi. “Avevo promesso alla sua famiglia che avremmo vinto una medaglia olimpica sul quattro di copia, ci siamo riusciti e Pippo sarà fiero di noi”. D’accordo Rambaldi. « Questa medaglia è dedicata a lui, è stata una grande perdita e abbiamo coronato anche il suo sogno , e sono felice che qui ai Giochi oggi ci sia anche sua sorella Elisa, sull’otto». La chiusura è affiata al prodiere Chiumento. «Questa nuova formazione ha avuto un boost enorme, per i primi 1000 metri la gara è stata perfetta, poi la Polonia è stata brava a rientrare ma alla fine il finale per l’argento ci ha premiato. È una medaglia fantastica, indescrivibile, frutto del lavoro di squadra che ci ha permesso in tre settimane di raggiungere ottime velocità».\nL’Italia ha, almeno, altre due chance di medaglia nel Canottaggio. Domani è il turno del 4 senza, dopodomani del doppio Pesi Leggeri, oggi vincitore in scioltezza della sua semifinale con Stefano Oppo e Gabriel Soares.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T00:48:23.329+03:00",
  "updated": "2024-09-20T14:04:58.814+03:00"
}