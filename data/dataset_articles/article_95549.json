{
  "thread": {
    "uuid": "23d2ebfde1fdd05a1f721cb6e5ddcd553e63778e",
    "url": "https://www.riminitoday.it/sport/altro/corre-con-il-numero-58-ad-aragon-il-primo-podio-in-moto3-il-talento-luca-lunetta-e-il-primo-pilota-dell-arma-dei-carabinieri.html",
    "site_full": "www.riminitoday.it",
    "site": "riminitoday.it",
    "site_section": "https://riminitoday.it/sport",
    "site_categories": [
      "media",
      "top_news"
    ],
    "section_title": "Sport a Rimini - notizie e risultati",
    "title": "Corre con il numero 58, ad Aragon il primo podio in Moto3. Il talento Luca Lunetta è il primo pilota dell'Arma dei Carabinieri",
    "title_full": "Corre con il numero 58, ad Aragon il primo podio in Moto3. Il talento Luca Lunetta è il primo pilota dell'Arma dei Carabinieri",
    "published": "2024-09-05T22:21:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.riminitoday.it/~media/horizontal-hi/57262738407265/copioli-lunetta-simoncelli-2.jpg",
    "performance_score": 0,
    "domain_rank": 197270,
    "domain_rank_updated": "2024-09-03T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "23d2ebfde1fdd05a1f721cb6e5ddcd553e63778e",
  "url": "https://www.riminitoday.it/sport/altro/corre-con-il-numero-58-ad-aragon-il-primo-podio-in-moto3-il-talento-luca-lunetta-e-il-primo-pilota-dell-arma-dei-carabinieri.html",
  "ord_in_thread": 0,
  "parent_url": null,
  "author": "Giovanni Petrillo",
  "published": "2024-09-05T22:21:00.000+03:00",
  "title": "Corre con il numero 58, ad Aragon il primo podio in Moto3. Il talento Luca Lunetta è il primo pilota dell'Arma dei Carabinieri",
  "text": "[Altro](/sport/altro/) Corre con il numero 58, ad Aragon il primo podio in Moto3. Il talento Luca Lunetta è il primo pilota dell'Arma dei Carabinieri Lunetta, nato a Roma il 27 maggio 2006, è uno dei piloti di punta del progetto Pata Talenti Azzurri E' reduce dal primo podio in Moto3. Uno stupendo terzo posto conquistato in quel di Aragon. Luca Lunetta, portacolori del team gestito da Paolo Simoncelli, è il primo pilota dell'Arma dei Carabinieri. Una grande novità, nonché un importante tassello per il futuro, che darà la possibilità ad altri piloti di seguire lo stesso percorso. L'annuncio è stato dato alla vigilia del Gran Premio di San Marino e della Riviera di Rimini. \"Sono onorato di essere il primo motocilista a far parte del Centro Sportivo dell'Arma dei Carabinieri - esclama Lunetta, che corre con il numero 58, quello che fu dell'indimenicato Marco Simoncelli -. E' una grande opportunità per me e per il mio futuro, ringrazio l'Arma per la fiducia che mi ha dato. Ringrazio poi il presidente della Giovanni Copioli e la Federazione Motociclistica Italiana, che in questi anni mi hanno sempre supportato e aiutato, a cominciare dal lavoro svolto con i Talenti Azzurri, grazie al quale sono cresciuto tanto dal punto di vista tecnico e non solo. Cosa che mi ha permesso di raggiungere bei risultati in Italia e all’estero. E poi devo dire grazie a Paolo Simoncelli che ha creduto in me dandomi la chance per arrivare al mondiale. Non potevo sognare un team migliore\". \"L'ingresso di Lunetta nel Centro Sportivo dell'Arma dei Carabinieri è un traguardo storico, visto che Luca sarà il primo motociclista del Gruppo - spiega Copioli -. Ancor più importante perché quest'esperienza aprirà le porte ad altri ragazzi che potrebbero entrare nel Gruppo. Devo ringraziare l’Arma dei Carabinieri, in particolar modo il comandante generale Teo Luzi e il Comandante del Centro Sportivo Gianni Massimo Cuneo, per l'opportunità che ci hanno dato, importantissima per il nostro movimento. Ringrazio poi Lunetta per tutto ciò che sta facendo a livello sportivo ma anche Paolo Simoncelli. Con il suo team ha avuto il grande merito di mettere Luca nelle migliori condizioni tecniche e ambientali che gli stanno consentendo di esprimere al massimo il suo talento cristallino\". \"E' un onore poter annunciare l'ingresso nel Centro Sportivo dell'Arma di Luca Lunetta, pilota giovane e straordinario - esclama Gianni Massimo Cuneo, Generale di Brigata - comandante del Centro Sportivo Carabinieri - Non posso che ringraziare la Federazione Motociclistica Italiana e lo stesso Luca per questo importante risultato. A Lunetta e alla Federazione Motociclistica Italiana siamo vicini con affetto e orgoglio e auguriamo ad entrambi le migliori affermazioni agonistiche\". Lunetta, nato a Roma il 27 maggio 2006, è uno dei piloti di punta del progetto Pata Talenti Azzurri, con il quale la Federazione Motociclistica Italiana supporta la crescita dei giovani più promettenti, abbracciando diverse specialità. Nel 2024 infatti la lista conta ben 70 piloti suddivisi per otto discipline (Velocità, Motocross, Enduro, Trial, Supermoto, Speedway, Flat Tack e Quad). Il romano è giunto al suo settimo anno di presenza tra i Talenti. Giovanissimo ma già ricco di esperienza, Lunetta ha seguito il percorso formativo della Federazione Motociclistica Italiana che ha contribuito ad accompagnarlo al Mondiale. Raccogliendo successi in ogni fase, a partire dalle Minimoto, passando per il titolo di Campione Italiano al Civ e approdando alle competizioni internazionali. Fino ad arrivare, grazie al prezioso supporto di Paolo Simoncelli e del suo Team, al Mondiale Moto3. E al primo podio iridato ottenuto nell'ultimo appuntamento di Aragon. Sempre con il numero 58 sulla carena, nel 2015 ha vinto il Campionato Italiano Minimoto Cadetti ed Europeo Minimoto Junior A, mentre nel 2016 si è aggiudicato il Campionato Italiano PreMiniGp 50cc. Nel 2018 si è classificato al primo posto all'Italiano MiniGP 50cc e all'Europeo MiniGp 50cc. Nel 2019 è arrivato primo al campionato PreMoto3 del Civ, mentre nel 2022 quinto alla Red Bull Rookies Cup e nel 2023 secondo nel Mondiale JuniorGp.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Human Interest"
  ],
  "ai_allow": true,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T01:05:29.480+03:00",
  "updated": "2024-09-06T01:05:29.480+03:00"
}