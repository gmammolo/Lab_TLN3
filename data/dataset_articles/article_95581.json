{
  "thread": {
    "uuid": "6e9f5f385b483a6ac9a920dc58cc0ebe10fe4020",
    "url": "https://corrierealpi.gelocal.it/speciale/sport-business-forum/2024/09/05/news/fondazione_dmo_dolomiti_bellunesi_sport_business_forum_turismo_belluno-14609883",
    "site_full": "corrierealpi.gelocal.it",
    "site": "gelocal.it",
    "site_section": "https://corrierealpi.gelocal.it",
    "site_categories": [
      "media",
      "top_news"
    ],
    "section_title": "\n   Corriere delle Alpi - Belluno\n  ",
    "title": "Famiglie, amici, allenatori e strutture: «Belluno e il suo territorio, ambiente ideale per i piccoli atleti» - Corriere delle Alpi",
    "title_full": "Famiglie, amici, allenatori e strutture: «Belluno e il suo territorio, ambiente ideale per i piccoli atleti» - Corriere delle Alpi",
    "published": "2024-09-05T20:23:00.000+03:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.gedistatic.it/content/gnn/img/corrierealpi/2024/09/05/202248706-bfb7eeff-f724-4185-b99e-121debfbaeda.jpg",
    "performance_score": 0,
    "domain_rank": 7534,
    "domain_rank_updated": "2024-09-03T00:00:00.000+03:00",
    "reach": null,
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "6e9f5f385b483a6ac9a920dc58cc0ebe10fe4020",
  "url": "https://corrierealpi.gelocal.it/speciale/sport-business-forum/2024/09/05/news/fondazione_dmo_dolomiti_bellunesi_sport_business_forum_turismo_belluno-14609883",
  "ord_in_thread": 0,
  "parent_url": null,
  "author": "Corriere delle Alpi",
  "published": "2024-09-05T20:23:00.000+03:00",
  "title": "Famiglie, amici, allenatori e strutture: «Belluno e il suo territorio, ambiente ideale per i piccoli atleti» - Corriere delle Alpi",
  "text": "Famiglie, amici, allenatori e strutture: «Belluno e il suo territorio, ambiente ideale per i piccoli atleti» Oltre Sport Business Forum: la Fondazione Dmo Dolomiti Bellunesi vede nella diffusione dello sport di base un’ulteriore leva per la promozione turistica del territorioGianluca Da Poian La Fondazione DMO Dolomiti Bellunesi - ente ufficiale dedicato alla governance e alla promozione turistica della provincia di Belluno - ha creduto fin dal primo momento nell’importanza dello Sport Business Forum e del binomio industria, da una parte, e sport-turismo dall’altra. I motivi per i quali lavorare in questa direzione sono molteplici e si basano su dati reali e proiezioni di ciò che accadrà nei prossimi anni. «L’evento valorizza Belluno e il Bellunese che per quattro giorni sarà al centro dei racconti di economia dello sport», sottolinea la Direttrice della DMO Dolomiti Bellunesi, Valentina Colleselli. «Le eccellenze coinvolte garantiranno un elevato valore di dibattito, confronto e arricchimento. Un’occasione per il territorio e per tutti quelli che sceglieranno di essere presenti. Per tale motivo, abbiamo deciso di contribuire attivamente con il nostro staff e i nostri spazi per accogliere coloro che parteciperanno. Auspichiamo sia solo il primo di molteplici eventi attraverso i quali comunicare al meglio il nostro senso di comunità e di accoglienza, nonché promuovere la nostra destinazione». «Il turismo genera economia», evidenzia la responsabile marketing della Fondazione, Elisa Calcamuggi. «Parliamo di un comparto trainante dell’economia mondiale, pari al 10% del Pil. E in futuro questi dati andranno incrementando. Stando a uno studio di McKinsey, entro il 2030 i viaggi nazionali cresceranno del 3% annuo, con un consuntivo di 19 miliardi di pernottamenti, mentre i viaggi internazionali potranno generare 9 miliardi di pernottamenti. Come DMO guardiamo soprattutto al turismo outdoor che rappresenta un modo di vivere il territorio incentrato sul contatto con la natura e lo sport». Ciò permette di valorizzare i professionisti sui quali il territorio può contare. Le Dolomiti Bellunesi rendono lo sport un’esperienza unica grazie a guide alpine e naturalistiche, maestri di sci e degli altri sport, accompagnatori di media montagna e così via. Professionalità che sono una sicurezza per la conoscenza del territorio e per la possibilità di far vivere agli ospiti un momento indimenticabile costruito su misura. Nel sito [www.visitdolomitibellunesi.com](http://www.visitdolomitibellunesi.com) gli operatori possono poi promuovere e commercializzare le loro attività. I percorsi degli atleti «Il portale è una vetrina per tutti coloro i quali operano nell’area delle Dolomiti Bellunesi», spiega Stefano Casagrande che cura per la DMO Dolomiti Bellunesi l’area digital. Nel considerare vincente il binomio sport-industria non va dimenticato il valore delle eccellenze sportive. Se da un lato lo Sport Business Forum permetterà di ascoltare storie, aneddoti e suggerimenti da parte dei campioni di ieri e oggi provenienti da tutta Italia, è giusto ricordare come in provincia di Belluno ci siano atleti di valore che hanno costruito un percorso importante. La DMO vede in loro un messaggio ulteriore di promozione. «Emergere nello sport significa poter contare su un ambiente di valore a 360 gradi. Famiglia, amici, allenatori, tutto contribuisce al successo», aggiunge Elisa Calcamuggi. Alcuni esempi? «Il progetto giovani di Fondazione Cortina che supporta 14 ragazzi e ragazze veneti nel loro percorso di crescita, ma anche Dolomiti Bellunesi calcio, lo Ski College di Falcade che ha cresciuto Elia Barp e Lucia Dalmasso, il Valbelluna Freeski vivaio di eccellenza da cui è uscito Leonardo Donaggio. Senza dimenticare le due ruote con Giada Specia, Virginia Iaccarino e Andrea Pietrobon, il Belluno Volley di A3 maschile, l’hockey, la ginnastica. E sicuramente avrò dimenticato qualcuno». Una chiara strategia Nel bellunese ci sono appuntamenti di respiro internazionale, nonché eventi meno famosi che attraggono comunque sul territorio migliaia di appassionati che arrivano da tutto il mondo per gareggiare qui. La Fondazione è consapevole che debbano essere inseriti in una chiara strategia per compiere il salto di qualità. Con questa finalità è stata studiata la tavola rotonda in cui interverranno l’ex ciclista Davide Cassani (presidente APT Emilia Romagna), Pietro Federico Delaini (ad Bella Italia), Stefania Demetz (autrice, esperta di eventi sportivi, già direttrice Coppa del Mondo di Sci in Val Gardena) e Patrick Romano (direttore generale DMO Bologna Welcome). L’appuntamento è per sabato 14 alle ore 15 a Palazzo Fulcis.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Human Interest",
    "Lifestyle and Leisure"
  ],
  "ai_allow": true,
  "webz_reporter": false,
  "external_links": [
    "http://www.visitdolomitibellunesi.com)",
    "http://visitdolomitibellunesi.com)"
  ],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": null,
  "rating": null,
  "crawled": "2024-09-06T01:07:28.526+03:00",
  "updated": "2024-09-06T03:06:23.274+03:00"
}