{
  "thread": {
    "uuid": "97a77d2382d712717177e17d5a2460980d17900a",
    "url": "https://www.perugiatoday.it/sport/volley/champions-league-sir-porta-termine-missione-3-0-budejovice-quarti-conquistati.html",
    "site_full": "www.perugiatoday.it",
    "site": "perugiatoday.it",
    "site_section": "https://www.perugiatoday.it/rss",
    "site_categories": [
      "media"
    ],
    "section_title": "PerugiaToday",
    "title": "Champions League, la Sir porta a termine la missione: 3-0 al Budejovice e quarti conquistati",
    "title_full": "Champions League, la Sir porta a termine la missione: 3-0 al Budejovice e quarti conquistati",
    "published": "2025-01-16T19:45:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.perugiatoday.it/~media/horizontal-hi/22962684143697/sir-vince-a-budejovice.jpg",
    "performance_score": 0,
    "domain_rank": 117281,
    "domain_rank_updated": "2025-01-13T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "97a77d2382d712717177e17d5a2460980d17900a",
  "url": "https://www.perugiatoday.it/sport/volley/champions-league-sir-porta-termine-missione-3-0-budejovice-quarti-conquistati.html",
  "ord_in_thread": 0,
  "parent_url": null,
  "author": "Enrico Fanelli",
  "published": "2025-01-16T19:45:00.000+02:00",
  "title": "Champions League, la Sir porta a termine la missione: 3-0 al Budejovice e quarti conquistati",
  "text": "Volley\nPian di Massiano\nChampions League, la Sir porta a termine la missione: 3-0 al Budejovice e quarti conquistati\nBlock Devils che reagiscono bene alle ultime traversie e ad un inizio difficile e ottengono il pass per un posto tra le migliori otto con un turno di anticipo. Sugli scudi un grande Ishikawa\nRipartire dopo una sconfitta, e soprattutto in seguito a quando accaduto come contorno di essa, non sarebbe stato facile per nessuno, ma la Sir Sicoma Monini Perugia ha dimostrato di essere più che mai forte.\nGià, perchè con l'unità e la compattezza si superano i momenti difficili, che anche contro il Ceske Bujdejovice, malgrado il rotondo 3-0 conseguito, non sono mancati. Il motivo è soprattutto la grande voglia dei cechi di fare bella figura, benchè fossero già fuori dai giochi, e per poco non strappavano un set ai più blasonati avversari. Scampato il pericolo i Block Devils hanno ripreso vigore e la partita è scorsa via senza particolari sussulti.\nC'è però la notizia più importante: questo risultato, ottenuto malgrado le assenze di Plotnytskyi e Russo (il secondo con la Lube ci sarà), certifica il passaggio ai quarti di finale con una giornata di anticipo. Il che non è certamente poco. Tra due settimane contro l'Halkbank l'opportunità di ottenere lo status di migliore prima in modo tale da poter affrontare nel turno che precede la final four una rivale potenzialmente più abbordabile.\nE' stata la serata di Yuki Ishikawa, pienamente recuperato e che ha vestito i panni del trascinatore. I suoi 15 punti di cui uno al servizio ed uno a muro (65% in attacco) lo rendono meritevole dell'MVP. Bene anche Semeniuk, 12 volte a referto.\nI bianconeri hanno poi vinto la sfida in attacco con il 55% complessivo, senza tralasciare i 6 muri e gli 8 servizi vincenti. Numeri buoni, considerando che non era una partita facile specie sul piano psicologico dopo quanto accaduto domenica.\nLa partita\nLa Sir, complice anche gli errori dei padroni di casa, partono bene e si trovano in vantaggio (10-15, primo tempo di Solè). Il Budejovice non si dà per vinto ed esibisce una \"garra\" forse inaspettata: l'ace di Emmer, seguito dal colpo di Lestina, significa riaggancio (18-18). Il punto a punto non si schioda e si va ai vantaggi: i cechi mandano fuori in pipe ed il primo set termina 25-27.\nLestina è ancora protagonista in avvio di seconda frazione (4-1), il pari arriva con l'attacco out di Brichta (4-4). Quest'ultimo, in collaborazione con Sedlacek, firma il nuovo allungo (6-4), Ishikawa inizia a salire in cattedra e gioca sulle mani del muro per il 12 pari, cambiando di fatto il corso della partita. Del nipponico il primo vantaggio perugino (12-13), poi sono il primo tempo di Loser ed il muro di Herrera a determinare il 14-17. Ancora Ishikaea per il 15-19, ma Parks e Rodriguez non si arrendono (17-19). Ishikawa resta lucido e gioca abilmente sulle mani del muro, gli ultimi brividi sono dati dal muro di Sedlacek ai danni di Herrera. Lo stesso cubano però trova la forza di chiudere sul 22-25.\nPerugia scioglie il braccio ed archivia la pratica senza ulteriori indugi. Grande ace di Loser e attacco di Herrera per il 6-11, Semeniuk colpisce due volte dai nove metri (8-14). Loser ed Ishikawa sono implacabili (11-18) e i Block Devils non si guardano più indietro. Parks sbaglia il servizio e il risultato di 16-25 sancisce il trionfo dei bianconeri.\nTabellino\nJIHOSTROJ ČESKÉ BUDĚJOVICE - SIR SICOMA MONINI PERUGIA 0-3\nParziali: 25-27, 22-25, 16-25.\nARBITRI .\nMs. Stanislava Simic (Serbia) Pawel Burkiewicz\nLE CIFRE\nJIHOSTROJ ČESKÉ BUDĚJOVICE: Emmer 2, Brichta 9, Rodriguez 8, Lestina 7, Parks 6, Sedlacek 8, Michalek (L), Nikpoor 1, Gonzalez, Pitner. N.E Okolic, Kovarick (L), Lubos, Knsko, Tomas (L).\nAll. Smejkal , vice Suchy\nSIR SICOMA MONINI PERUGIA: Giannelli 2, Herrera 13, Solè 4, Loser 10, Ishikawa 15, Semeniuk 12, Colaci (libero), Cianciotta, Ben Tara, Piccinelli. N.e: Candellaro, Zoppellari,\nAll. Angelo Lorenzetti, vice all. Massimiliano Giaccardi.\nBUDĚJOVICE: b.s.14, ace 3, 42% ric. pos., 24% ric. prf., 27 % att., 55%, 5 muri.\nPERUGIA: b.s.16, ace 8, 37% ric. pos., 26% ric. prf., 57% att., 4 muri.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Lifestyle and Leisure",
    "Human Interest"
  ],
  "topics": [
    "Sport->volleyball",
    "Lifestyle and Leisure->game"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-17T00:00:33.074+02:00",
  "updated": "2025-01-17T00:00:33.074+02:00"
}