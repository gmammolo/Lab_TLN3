{
  "thread": {
    "uuid": "ec1113c29183afe2d0562bcc6ac93e177bbc4313",
    "url": "https://www.ilpiacenza.it/sport/altro/bronzo-vera-perini-berlino-convocazione-nazionale-scherma-Andrea-Bossalini.html",
    "site_full": "www.ilpiacenza.it",
    "site": "ilpiacenza.it",
    "site_section": "http://www.ilpiacenza.it",
    "site_categories": [
      "media"
    ],
    "section_title": "IlPiacenza - cronaca e notizie da Piacenza",
    "title": "Bossalini Jr. ai Campionati del Mediterraneo. Papà Alessandro: «Mi rivedo in lui 26 anni dopo»",
    "title_full": "Bossalini Jr. ai Campionati del Mediterraneo. Papà Alessandro: «Mi rivedo in lui 26 anni dopo»",
    "published": "2025-01-16T22:50:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.ilpiacenza.it/~media/horizontal-hi/45203618505537/andrea-bossalini.jpg",
    "performance_score": 0,
    "domain_rank": 131426,
    "domain_rank_updated": "2025-01-13T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "ec1113c29183afe2d0562bcc6ac93e177bbc4313",
  "url": "https://www.ilpiacenza.it/sport/altro/bronzo-vera-perini-berlino-convocazione-nazionale-scherma-Andrea-Bossalini.html",
  "ord_in_thread": 0,
  "parent_url": null,
  "author": "Redazione",
  "published": "2025-01-16T22:50:00.000+02:00",
  "title": "Bossalini Jr. ai Campionati del Mediterraneo. Papà Alessandro: «Mi rivedo in lui 26 anni dopo»",
  "text": "Altro\nBossalini Jr. ai Campionati del Mediterraneo. Papà Alessandro: «Mi rivedo in lui 26 anni dopo»\nSplende il bronzo di Vera Perini a Berlino: prima volta sul podio internazionale\nPrima convocazione in azzurro in carriera per Andrea Bossalini, spadista classe 2009 del Circolo della scherma Pettorelli di Piacenza, scelto per far parte della spedizione della nazionale italiana che parteciperà ai Campionati del Mediterraneo nella kermesse per under 15 e under 17 in programma a Vrsar in Croazia. Per ciascuna specialità, la Federscherma (che ha convocato complessivamente 35 atleti - 24 titolari e 11 riserve in patria) ha scelto tre atleti nati nel 2010 e uno nel 2009. Nella spada, Bossalini junior sarà il più esperto del quartetto azzurro completato dai 2010 Daniel Ferro, Giuseppe Iadaresta e Andrea Supino. Sabato 25 gennaio Bossalini garegerà nella gara individuale Under 17 di spada, mentre nel pomeriggio successivo ci saranno le gare a squadre dopo quelle individuali del mattino.\n\"Grazie al terzo posto nella prima prova nazionale a Legnano - commenta Alessandro Bossalini, presidente del Pettorelli e papà di Andrea - è salito al nono posto del ranking italiano under 17, primo della classe 2009. Per me vedere un atleta del Pettorelli in maglia azzurra è motivo di grande emozione e soddisfazione. Sul settore giovanile riportare un atleta piacentino in nazionale era uno dei nostri obiettivi e questa chiamata si aggiunge al tricolore Under 14 di Valentino Monaco nel 2023 e la successiva convocazione in azzurro. I ragazzi stanno crescendo molto bene ed è una grande soddisfazione per il nostro movimento. La 'prima' di Andrea mi emoziona particolarmente: mi rivedo in lui 26 anni dopo il mio esordio da under 17 e per me è come un tuffo nel passato. Non avrei mai pensato potesse accadere una cosa bellissima come questa e cercherò di gustarmela fino in fondo dalle tribune. Sono molto felice come papà e come maestro e presidente del Pettorelli\".\n[L'illustre Puppo: olimpionico nel '36 riscoperto dalla sua città]\nUn bronzo che splende come un oro. Il Circolo Pettorelli applaude l'impresa di Vera Perini, spadista torinese in forza alla realtà piacentina che nel week end ha brillato in azzurro nella prova del Circuito europeo Under 23 a Berlino, cogliendo il terzo posto sulle pedane tedesche. La talentuosa piemontese classe 2004, al suo secondo anno nel Circolo piacentino, è salita sul gradino più basso del podio insieme a un'altra azzurra, Carola Maccagno.\nPer la Perini, il cammino è iniziato con una prova impeccabile nei gironi (6 vittorie in 6 assalti), conquistando la seconda testa di serie su 164 tiratrici. Successivamente, è arrivato un percorso netto anche nell'eliminazione diretta, superando alcuni derby italiani e piegando nei quarti la tedesca Muller (15-7), prima di essere \"vendicata\" dalla sua connazionale Ehler, che l'ha spuntata per una sola stoccata (15-14) dopo che Vera aveva rimontato da 12-14 a 14-14.\n[Aspettando Gilmore, il quartetto italiano non basta]\nNella prova del Circuito europeo Under 17 a Bratislava, in Slovacchia, invece, ottimo quindicesimo posto per Valentino Monaco, spadista del Pettorelli in luce su oltre 360 atleti in gara in quello che sembrava un Mondiale, con la presenza anche di atleti americani e cinesi. Dopo il bilancio di 4 vittorie e 2 sconfitte nel girone, Monaco ha infilato una serie di vittorie fino a cedere negli ottavi allo statunitense Davoodian (15-12).\nPer Andrea Bossalini, invece, una prova contratta nei gironi (2 vittorie) gli ha riservato un cammino meno agevole nel tabellone a eliminazione diretta, dove è stato estromesso al secondo turno dall'ungherese Petrovszki, poi terzo. I due piacentini sono stati impiegati anche nella gara a squadre, con l'Italia 5 di Monaco sesta e con l'Italia 2 di Bossalini ventiquattresima dopo il derby azzurro perso contro la formazione italiana 3.\nInfine, buoni risultati anche dall'appuntamento di Martignacco, ad Udine, con la prova interregionale Gran premio giovanissimi, la categoria Under 14. Nei maschietti classe 2014, decimo posto per Martino Barenghi, mentre negli Allievi-Ragazzi, ovvero 2011 e 2012, Yuri Barilli ha conquistato i sedicesimi di finale.\n\"Sono molto soddisfatto - le parole del presidente Alessandro Bossalini, in questi giorni impegnato come maestro nel raduno azzurro a Tirrenia con la nazionale assoluta di spada -, Vera Perini sta avendo una crescita costante e questa è la sua prima affermazione sul podio in campo internazionale. Inoltre, mi ha fatto molto piacere vedere la prova di Valentino Monaco, che in Under 17 è al secondo anno in categoria e nella prossima stagione potrà raccogliere ulteriormente i frutti della crescita, anche se già ora si è confermato nei primi 16 dopo l'analogo risultato a Klagenfurt\".",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Human Interest",
    "Arts, Culture and Entertainment"
  ],
  "topics": [
    "Human Interest->record and achievement",
    "Arts, Culture and Entertainment->festival",
    "Arts, Culture and Entertainment->culture"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "entities": {
    "persons": [],
    "organizations": [],
    "locations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-17T00:44:53.529+02:00",
  "updated": "2025-01-17T00:44:53.529+02:00"
}