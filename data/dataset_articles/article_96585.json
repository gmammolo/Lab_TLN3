{
  "thread": {
    "uuid": "7a89cd7a2e05bdb7d315decf784724226ff1fc1f",
    "url": "https://www.milanotoday.it/sport/basket/euroleague-LBA-partizan-controlla-il-secondo-tempo-e-batte-l-olimpia-al-forum.html",
    "site_full": "www.milanotoday.it",
    "site": "milanotoday.it",
    "site_section": "https://www.milanotoday.it/rss",
    "site_categories": [
      "media",
      "top_news_it",
      "top_news"
    ],
    "section_title": "MilanoToday",
    "title": "Euroleague, il Partizan controlla il secondo tempo e batte l'Olimpia al Forum",
    "title_full": "Euroleague, il Partizan controlla il secondo tempo e batte l'Olimpia al Forum",
    "published": "2025-01-17T00:00:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://www.milanotoday.it/~media/horizontal-hi/16585053774608/olimpia-partizan.jpg",
    "performance_score": 0,
    "domain_rank": 33666,
    "domain_rank_updated": "2025-01-13T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "7a89cd7a2e05bdb7d315decf784724226ff1fc1f",
  "url": "https://www.milanotoday.it/sport/basket/euroleague-LBA-partizan-controlla-il-secondo-tempo-e-batte-l-olimpia-al-forum.html",
  "ord_in_thread": 0,
  "parent_url": null,
  "author": "Giovanni Cardarello",
  "published": "2025-01-17T00:00:00.000+02:00",
  "title": "Euroleague, il Partizan controlla il secondo tempo e batte l'Olimpia al Forum",
  "text": "Basket\nEuroleague, il Partizan controlla il secondo tempo e batte l'Olimpia al Forum\nI migliori realizzatori sono stati Shields e Mirotic (16 punti a testa), seguiti da Bolmaro (14 punti e 5 assist)\nIncappa nella prima sconfitta del 2025 l'EA7 Milano, travolta 70-90 al Forum dal Partizan Belgrado nella sfida tra i decani delle panchine di Eurolega (Messina e Obradovic) e in un importante scontro diretto tra due chiare pretendenti alla post season. Partita fisica, spigolosa, in cui l'attacco di Milano viene spento dalla difesa allungata dei serbi, il cui pressing toglie secondi, circolazione e fluidità ai creativi dell'Olimpia.\nIn un Forum assiepato da tifosi tarantolati del Partizan (duemila presenze circa), l'EA7 affonda nella ripresa dopo aver condotto tutto il primo tempo (40-37), sotto i colpi del trio Brown (26), Carlik Jones (24 e 9 assist) e soprattutto Tyrique Jones (22, 8/8 da due, 7 rimbalzi e 31 di valutazione).\nI serbi scappano via (61-74 al 35') e non rallentano nemmeno nel finale, ribaltando anche il doppio confronto. Milano paga la scarsa consistenza delle proprie stelle: quando si accendono Mirotic (16) e LeDay (10), si spengono Bolmaro (14) e Shields (16); e viceversa.\nNon finiscono le notizie negative: la caviglia girata di Mannion all'ultima azione di gara, da valutare nelle prossime ore. Ora si apre un ciclo terribile per l'Olimpia: le sfide ad alta quota con Efes, Panathinaikos, Bayern e Zalgiris segneranno gran parte del destino europeo di Milano\nLA PARTITA\nL’avvio di partita è molto equilibrato, con Shields protagonista per l’Olimpia sia dalla distanza che in difesa, Bolmaro e Gillespie combinano efficacemente nei pressi del ferro mentre Koprivica e la mira perimetrale di Brown valgono il 9-7. Una tripla a testa di Bolmaro e Shields, successivamente, spinge l’EA7 Emporio Armani sul +8, l’asse Carlik – Tyrique Jones rimette però in scia il Partizan e i liberi del neoentrato LeDay scrivono il 17-13 a tabellone.\nAl termine del quarto, comunque sia, Tyrique Jones continua a far valere il suo atletismo nel pitturato e i bianconeri riescono nel riaggancio sul 17-17. Dopo un gioco da quattro punti dell’ex Davies, Bolmaro continua nel suo show con la tripla e l’incursione che rilanciano Milano sul +3 ma Carlik Jones replica colpo su colpo e scrive il 27-27 contro LeDay e compagni.\nA seguito di una bomba di Mirotic, l’energia di Tyrique Jones sembra dare la giusta spinta al Partizan, prima che i liberi e una penetrazione dello scatenato Bolmaro e i liberi di Shields tornino a scrivere il +6 biancorosso (37-31). Al termine del tempo, è ancora l’asse tra Carlik e Tyrique Jones a caricarsi i serbi sulle spalle e ad annullare gli effetti di una bomba di Shields per il 40-37 dopo 20’.\nLa ripresa comincia nel segno del Partizan, con Davies da sotto, Brown dalla distanza e soprattutto le folate di Carlik Jones a siglare anche il 42-46 ospite, prima che Brooks dimezzi il gap per l’Olimpia con un bell’appoggio al ferro. Il match si mantiene comunque sui binari dell’equilibrio, dato che alle accelerazioni di Sterling Brown replicano LeDay e soprattutto Mirotic (53-56).\nAl termine del quarto, nonostante un jumper realizzato da Mannion, Brown e la precisione dalla lunetta di Tyrique Jones fanno allungare il Partizan sul +9 ma Ricci sigla il fondamentale canestro dall’arco che chiude il terzo quarto sul 58-64.\nBrown continua ad essere difficilmente arginabile dall’Olimpia anche ad inizio quarto periodo, Lundberg annulla gli effetti di una bomba di Brooks e Tyrique Jones affonda la schiacciata del 61-74 a poco più di 6’ dal termine. Negli ultimi minuti di partita, Carlik Jones con i suoi 1vs1 non permette alcun riavvicinamento all’Olimpia e delle triple conclusive di Mirotic non spaventano gli avversari. Finisce 70-90. (Fonte Ufficio Stampa LBA)\nIL TABELLINO\nEA7 EMPORIO ARMANI OLIMPIA MILANO-PARTIZAN MOZZART BET BELGRADO 70-90 (17-17, 23-20, 18-27, 12-26).\nOlimpia Milano: Mannion 2, Bortolani n.e, Garavaglia n.e, Tonut 2, Bolmaro 14, Brooks 5, LeDay 10, Ricci 3, Caruso n.e, Shields 16, Mirotic 16, Gillespie 2. Coach Messina.\nPartizan Belgrado: Davies 8, Lundberg 6, C.Jones 24 (9 ast), Koprivica 2, Nakic n.e, Pokusevski 2, Brown 26 (7 reb), Bonga, Lakic, Mike, T.Jones 22 (7 reb). Coach Obradovic.\nNote: 46.2-72.2% tiri da due punti, 42.9-31.8% tiri da tre punti, 62.5-94.4% tiri liberi, 24-32 rimbalzi, 14-17 assist, 15-12 palle perse, 5-11 palle recuperate.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "topics": [
    "Sport->sport event",
    "Sport->basketball"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Tyrique Jones",
        "sentiment": "none"
      },
      {
        "name": "Carlik Jones",
        "sentiment": "none"
      },
      {
        "name": "Mirotic",
        "sentiment": "none"
      },
      {
        "name": "Shields",
        "sentiment": "none"
      },
      {
        "name": "Brown",
        "sentiment": "none"
      }
    ],
    "organizations": [
      {
        "name": "Partizan Belgrado",
        "sentiment": "neutral"
      },
      {
        "name": "Obradovic",
        "sentiment": "none"
      },
      {
        "name": "Messina",
        "sentiment": "none"
      }
    ],
    "locations": [
      {
        "name": "Milano",
        "sentiment": "none"
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "rating": null,
  "crawled": "2025-01-17T00:51:25.880+02:00",
  "updated": "2025-01-17T00:51:25.880+02:00"
}