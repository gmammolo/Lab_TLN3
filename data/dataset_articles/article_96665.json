{
  "thread": {
    "uuid": "1b47e11a20909ead394709a2ae2077431d9b775f",
    "url": "https://www.gazzetta.it/bici/turismo/19-03-2025/ciclismo-domenica-23-dal-vigorelli-la-randonnee-gran-milan.shtml",
    "site_full": "www.gazzetta.it",
    "site": "gazzetta.it",
    "site_section": "https://www.gazzetta.it/active",
    "site_categories": [
      "under_construction",
      "non_standard_content"
    ],
    "section_title": " Gazzetta Active ",
    "site_title": "La Gazzetta dello Sport | Notizie sportive e risultati live di oggi",
    "title": "Ciclismo, domenica 23 dal Vigorelli la Randonnée \"Gran Milan\" | Gazzetta.it",
    "title_full": "Ciclismo, domenica 23 dal Vigorelli la Randonnée \"Gran Milan\" | Gazzetta.it",
    "published": "2025-03-20T00:10:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://dimages2.gazzettaobjects.it/files/og_thumbnail/uploads/2025/03/19/67db4056869fa.jpeg",
    "performance_score": 0,
    "domain_rank": 4649,
    "domain_rank_updated": "2025-03-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "1b47e11a20909ead394709a2ae2077431d9b775f",
  "url": "https://www.gazzetta.it/bici/turismo/19-03-2025/ciclismo-domenica-23-dal-vigorelli-la-randonnee-gran-milan.shtml",
  "ord_in_thread": 0,
  "parent_url": null,
  "author": "La Gazzetta dello Sport",
  "published": "2025-03-20T00:10:00.000+02:00",
  "title": "Ciclismo, domenica 23 dal Vigorelli la Randonnée \"Gran Milan\" | Gazzetta.it",
  "text": "Domenica 23 torna il fiore all'occhiello della della società Genova 1913: partenza e arrivo nel mitico velodromo milanese\nIl grande raduno di domenica prossima è il fiore all’occhiello della società Genova 1913, quella con i colori arancio e blu (simili al Genoa calcio, ma è solo una coincidenza, perché il riferimento è al rione Porta Genova di Milano), che a gennaio ha compiuto 112 anni. Il 23 marzo si svolgerà la settima edizione della Randonnée “Gran Milan”, per la seconda volta con a fianco anche il nome di “Vigorelli”: oltre 350 iscritti fra soci “genovini” e amatori di altre società provenienti da tutta Italia. Per il secondo anno consecutivo, appunto, partenza dentro al mitico velodromo Vigorelli, dove sulla pista velocissima in legno, quella dei record dell’ora, si sono sfidati i più blasonati campioni del ciclismo mondiale. Ma una delle grandi novità di quest’anno sarà l’arrivo: di nuovo dentro al Tempio del ciclismo milanese con il suono della leggendaria campanella dell’ultimo giro. Inoltre, la possibilità per i non ciclisti, di effettuare una visita guidata al velodromo Vigorelli.\nICONA\n—È la cosa che più fa esultare il presidente dell’antica società milanese, Giancarlo Scalmana, un ultraottantenne in splendida forma, e soprattutto un appassionato con una carriera da amatore di tutto rispetto: \"Una decina di anni fa il FAI organizzava delle visite guidate all’interno del Vigorelli, con un successo di pubblico notevole, anche di persone non proprio amanti del ciclismo. Perché il Vigorelli, a Milano, è un monumento iconico normalmente chiuso al pubblico. Per questo abbiamo pensato di riproporre, in scala minore, la medesima formula. I partecipanti, mentre i ciclisti pedaleranno in diversi percorsi in Brianza, verranno condotti da guide esperte del Comitato Velodromo Vigorelli alla scoperta dei segreti di questa pista considerata magica per quasi un secolo. Sarà un modo per percorrere i novanta anni di storia: dalla prima gara, alla rinascita dopo la distruzione dei bombardamenti del ‘44, ai concerti dei Beatles (due esibizioni nello stesso giorno, il 24 giugno 1965, ndr), al periodo d’oro durato sino al 1985, ai recenti progetti di rilancio\"..\nL'INIZIATIVA\n—Scalmana si riferisce soprattutto alla storia del SC Genova 1913 ASD, quando era una polisportiva e la gloria se l’era appuntata sul petto anche grazie al nuoto, all’atletica e al pugilato. Attraverso più di un secolo, la maglia arancio e blu l’hanno indossata almeno in venticinquemila, un gruppone da cui spuntano i nomi illustri di Alfredo Binda, il più famoso, o di un altro Alfredo, Sivocci, tricolore fra i dilettanti e vincitore di alcune tappe al Giro (la prima nel 1911, l’ultima nel 1924). Racconti epici tramandati di generazione in generazione nella sede storica del club in Via Marostica 4.\nLa settima edizione della Gran Milan porterà gli iscritti a spasso per la Brianza. Avrà il percorso classico su strada da 200 Km (2200 m di dislivello) e 130 Km (con 1100 m), con omologazione per i brevetti ARI AUDAX, valido per il campionato regione Lombardia FCI. Due percorsi gravel da 130 (1100) e 90 Km (650 m), che attraversano le campagne della Brianza comasca fino ad arrivare, nel percorso lungo, al confine con la Svizzera, con omologazione per i brevetti ARI AUDAX, valido per il campionato regione Lombardia FCI. E, altra novità, 2 percorsi light da 70 km strada e 50 km gravel, meno impegnativi, aperti ad amatori in possesso di semplice certificato medico non agonistico senza obbligo di iscrizione a società sportive. Sarà possibile utilizzare anche una e-bike. Per tutti i dettagli cliccate questo link https://www.genova1913.it/la-granmilan/gm-vigo-2025-presentazione.html\nLa Gazzetta dello Sport\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport"
  ],
  "topics": [
    "Sport->cycling"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [
    "https://www.genova1913.it/la-granmilan/gm-vigo-2025-presentazione.html",
    "https://genova1913.it/la-granmilan/gm-vigo-2025-presentazione.html"
  ],
  "external_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-20T00:32:51.171+02:00",
  "updated": "2025-03-20T00:32:51.171+02:00"
}