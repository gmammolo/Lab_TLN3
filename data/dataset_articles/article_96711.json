{
  "thread": {
    "uuid": "95ae73c896523b813c03dc705edbaa5325bdd901",
    "url": "https://www.tuttomercatoweb.com/serie-a/la-roma-partecipa-all-inaugurazione-del-centro-sportivo-intitolato-a-carlo-mazzone-2082216",
    "site_full": "www.tuttomercatoweb.com",
    "site": "tuttomercatoweb.com",
    "site_section": "https://www.tuttomercatoweb.com/ricerca",
    "site_categories": [
      "world_soccer",
      "sports"
    ],
    "section_title": "Ricerca",
    "site_title": "TUTTO mercato WEB: notizie di calcio e calciomercato",
    "title": "La Roma partecipa all'inaugurazione del centro sportivo intitolato a Carlo Mazzone - TUTTO mercato WEB",
    "title_full": "La Roma partecipa all'inaugurazione del centro sportivo intitolato a Carlo Mazzone - TUTTO mercato WEB",
    "published": "2025-03-20T00:15:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://tmw-storage.tcccdn.com/storage/tuttomercatoweb.com/img_notizie/thumb3/38/38e9e89c8cbdc7ee6e058958710618cb-20258-oooz0000.jpeg",
    "performance_score": 0,
    "domain_rank": 29131,
    "domain_rank_updated": "2025-03-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "95ae73c896523b813c03dc705edbaa5325bdd901",
  "url": "https://www.tuttomercatoweb.com/serie-a/la-roma-partecipa-all-inaugurazione-del-centro-sportivo-intitolato-a-carlo-mazzone-2082216",
  "ord_in_thread": 0,
  "parent_url": null,
  "author": "Daniel Uccellieri",
  "published": "2025-03-20T00:15:00.000+02:00",
  "title": "La Roma partecipa all'inaugurazione del centro sportivo intitolato a Carlo Mazzone - TUTTO mercato WEB",
  "text": "La Roma partecipa all'inaugurazione del centro sportivo intitolato a Carlo Mazzone\nIl 19 marzo, giorno dell’ottantottesimo anniversario della nascita di Carlo Mazzone, è stato inaugurato a Roma, nel quartiere Bravetta, un impianto intitolato all’indimenticabile allenatore romano e romanista che guidò i giallorossi dal 1993 al 1996 sotto la Presidenza di Franco Sensi e che mosse i primi passi da calciatore proprio sul terreno che ospita il nuovo campo.\nIl recupero del centro di Via dei Capasso, di proprietà comunale, è stato disposto dal Municipio XII che ne ha affidato la gestione per il primo anno – tramite un bando ponte – alla gloriosa società dell’Alba Roma 1907, erede del sodalizio che partecipò alla fondazione dell’AS Roma nel 1927.\nIl campo intitolato a Mazzone ha ora un manto sintetico da 42 mm, spogliatoi rinnovati, tribune accessibili a tutti e sarà a disposizione delle scuole del quartiere per realizzare eventi che possano coinvolgere il territorio.\nOltre al Chief Football Operating Officer dell’AS Roma Maurizio Lombardo, alla cerimonia di intitolazione del campo hanno partecipato i familiari di Carlo Mazzone insieme al Sindaco di Roma Roberto Gualtieri, al Presidente del Municipio XII Elio Tomassetti, al Sindaco di Ascoli Piceno Marco Fioravanti e ad alcuni calciatori giallorossi del passato legati al mister come Massimiliano Cappioli, Fabio Petruzzi, Sebino Nela e Franco Peccenini.\n“Porto i saluti da parte della famiglia Friedkin e della società, che è sempre presente per queste occasioni”, ha detto Maurizio Lombardo, che ha donato al nipotino di Carlo Mazzone una maglia personalizzata a nome del Club. “Non ho mai avuto la possibilità di lavorare con lui ma è come se lo conoscessi, perché tutti ne hanno parlato benissimo e ha scritto pagine di storia per la Roma e per altri club della nostra nazione. Ringrazio le istituzioni che hanno permesso tutto questo, che aiuta una società come la Roma perché porta passione, sentimento e valore aggiunto per questi ragazzi che hanno la possibilità di crescere in un posto come questo”.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Human Interest",
    "Lifestyle and Leisure"
  ],
  "topics": [
    "Sport->sport event",
    "Sport->sports honour",
    "Sport->soccer",
    "Human Interest->ceremony",
    "Lifestyle and Leisure->exercise and fitness",
    "Lifestyle and Leisure->club and association"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Carlo Mazzone",
        "sentiment": "negative"
      },
      {
        "name": "Maurizio Lombardo",
        "sentiment": "none"
      },
      {
        "name": "Franco Sensi",
        "sentiment": "none"
      }
    ],
    "locations": [
      {
        "name": "quartiere Bravetta",
        "sentiment": "none"
      },
      {
        "name": "Roma",
        "sentiment": "none"
      }
    ],
    "organizations": [
      {
        "name": "Alba Roma",
        "sentiment": "none",
        "tickers": []
      },
      {
        "name": "AS Roma",
        "sentiment": "none",
        "tickers": []
      }
    ]
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-20T00:36:02.046+02:00",
  "updated": "2025-03-20T00:36:02.046+02:00"
}