{
  "thread": {
    "uuid": "2a1eb1091333b4bbd560683a4ee405f1cc09a7ff",
    "url": "https://www.sportmediaset.mediaset.it/sport/pallanuoto-a1-donne-ekipe-orizzonte-vittoria-e-primo-posto_95385575-202502k.shtml",
    "site_full": "www.sportmediaset.mediaset.it",
    "site": "mediaset.it",
    "site_section": "http://www.sportmediaset.mediaset.it/",
    "site_categories": [
      "world_soccer",
      "sports"
    ],
    "section_title": "Sport: notizie, streaming, risultati live e in diretta",
    "site_title": "Sport: notizie, streaming, risultati live e in diretta",
    "title": "Pallanuoto A1 donne: Ekipe Orizzonte, vittoria e primo posto",
    "title_full": "Pallanuoto A1 donne: Ekipe Orizzonte, vittoria e primo posto",
    "published": "2025-03-20T00:30:00.000+02:00",
    "replies_count": 0,
    "participants_count": 0,
    "site_type": "news",
    "country": "IT",
    "main_image": "https://img-api.cloud.mediaset.net/api/images/cu/v2/-/1200/675/aHR0cHM6Ly93d3cuc3BvcnRtZWRpYXNldC5tZWRpYXNldC5pdC9hc3NldHMvbWlzYy9zcG9ydG1lZGlhc2V0LWJhY2tncm91bmQucG5n?r=-1",
    "performance_score": 0,
    "domain_rank": 4639,
    "domain_rank_updated": "2025-03-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "2a1eb1091333b4bbd560683a4ee405f1cc09a7ff",
  "url": "https://www.sportmediaset.mediaset.it/sport/pallanuoto-a1-donne-ekipe-orizzonte-vittoria-e-primo-posto_95385575-202502k.shtml",
  "ord_in_thread": 0,
  "parent_url": null,
  "author": null,
  "published": "2025-03-20T00:30:00.000+02:00",
  "title": "Pallanuoto A1 donne: Ekipe Orizzonte, vittoria e primo posto",
  "text": "Tre punti pesanti sul campo della Pallanuoto Trieste e l'Ekipe Orizzonte torna subito in testa alla classifica di Serie A1 femminile di pallanuoto, a quota 40 punti. Le rossazzurre hanno battuto le giuliane grazie a una buona prova, vincendo 12-9 nel posticipo della sedicesima giornata del massimo campionato. La squadra allenata da Martina Miceli ha trovato presto il vantaggio, chiudendo il primo tempo avanti 3-2. Sia la seconda che la terza frazione si sono chiuse sul 3-3, ma le catanesi hanno poi legittimato il successo conquistando l'ultimo tempo per 3-1. Dafne Bettini è stata la top scorer assoluta con ben sei reti, mentre Charlize Andrews è andata a segno quattro volte. Una rete a testa per Gaia Gagliardi ed Erica Hardy. In campo pure Tania Di Mario e le rientranti Aurora Condorelli, che ha parato un rigore, e Chiara Tabani, tornate dai rispettivi infortuni. \"Era una partita sicuramente importante per il nostro campionato - ha detto Chiara Tabani - e, considerando che abbiamo giocato in casa di un avversario tosto, è stato positivo averlo fatto coese e unite. Abbiamo commesso degli errori, ma sicuramente ne faremo tesoro in vista della partita in campo internazionale, alla quale stiamo già pensando, è stato un bel test per quella sfida. Io sono molto contenta di aver messo alle spalle l'infortunio e di essere rientrata. Sto bene e non vedevo l'ora di tornare al fianco delle mie compagne, perché mi è mancato moltissimo giocare con loro. Anche contro il Ferencvaros daremo il massimo, vogliamo vivere questa partita divertendoci e poi vedremo come andrà, senza ansia né stress eccessivi». Il quarto di finale d'andata di Champions League tra l'Ekipe Orizzonte e le ungheresi del Ferencvaros si giocherà sabato alla piscina di Nesima (Ct). Ritorno a Budapest il 29 marzo.",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Lifestyle and Leisure",
    "Human Interest"
  ],
  "topics": [
    "Sport->sport event",
    "Sport->sport achievement",
    "Sport->water polo",
    "Lifestyle and Leisure->game"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [
      {
        "name": "Aurora Condorelli",
        "sentiment": "none"
      },
      {
        "name": "Charlize Andrews",
        "sentiment": "none"
      },
      {
        "name": "Tania Di Mario",
        "sentiment": "none"
      },
      {
        "name": "Martina Miceli",
        "sentiment": "none"
      },
      {
        "name": "Gaia Gagliardi",
        "sentiment": "none"
      },
      {
        "name": "Chiara Tabani",
        "sentiment": "none"
      },
      {
        "name": "Dafne Bettini",
        "sentiment": "none"
      },
      {
        "name": "Erica Hardy",
        "sentiment": "none"
      }
    ],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-20T00:59:24.389+02:00",
  "updated": "2025-03-20T00:59:24.389+02:00"
}