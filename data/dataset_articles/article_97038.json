{
  "thread": {
    "uuid": "b30b275f2f6dc6a7c072af5213f4223db7ee2c21",
    "url": "https://www.gazzetta.it/Volley/19-03-2025/volley-novara-batte-chieri-a-tie-break-semifinale-contro-conegliano.shtml",
    "site_full": "www.gazzetta.it",
    "site": "gazzetta.it",
    "site_section": "https://www.gazzetta.it/dynamic-feed/rss/section/last.xml",
    "site_categories": [
      "under_construction"
    ],
    "section_title": "Gazzetta.it",
    "site_title": "La Gazzetta dello Sport | Notizie sportive e risultati live di oggi",
    "title": "Chieri cede al tie-break, Novara vola in semifinale contro Conegliano",
    "title_full": "Chieri cede al tie-break, Novara vola in semifinale contro Conegliano",
    "published": "2025-03-20T00:14:00.000+02:00",
    "replies_count": 0,
    "participants_count": 1,
    "site_type": "news",
    "country": "IT",
    "main_image": "https://dimages2.gazzettaobjects.it/files/og_thumbnail/uploads/2025/03/19/67db412d5783a.jpeg",
    "performance_score": 0,
    "domain_rank": 4649,
    "domain_rank_updated": "2025-03-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "b30b275f2f6dc6a7c072af5213f4223db7ee2c21",
  "url": "https://www.gazzetta.it/Volley/19-03-2025/volley-novara-batte-chieri-a-tie-break-semifinale-contro-conegliano.shtml",
  "ord_in_thread": 0,
  "parent_url": null,
  "author": "Simone Corbetta",
  "published": "2025-03-20T00:14:00.000+02:00",
  "title": "Chieri cede al tie-break, Novara vola in semifinale contro Conegliano",
  "text": "Fersino protagonista nel derby piemontese di gara-3. Sabato a Treviso il primo atto della semifinale\nNovara -Chieri 3-2 (20-25, 25-12, 20-25, 25-17, 15-6)\nSarà l’Igor Gorgonzola Novara ad affrontare la Prosecco DOC Imoco Conegliano in semifinale playoff scudetto, grazie alla vittoria odierna al tie-break. Dopo una vittoria a testa nella regular season, e altrettanto nei 2 match degli ottavi, i due sestetti si sono affrontati al Pala Igor di Novara in gara-3 a viso aperto sin dal primo pallone, regalando agli spettatori un incontro vivace e spettacolare. Sugli scudi il libero novarese Fersino, nominata Mvp, che con il 93% in ricezione ha preso tutto o quasi, agevolando le compagne in molte occasioni. Il match di andata delle semifinali si giocherà il 22 marzo alle 18 al Palaverde, mentre il ritorno è fissato per il 29 marzo alle 17.\nla gara\n—Partono bene entrambi i sestetti che si danno battaglia sul taraflex punto su punto (8-8). Il set scorre con grande equilibrio (12-12), fin quando sono le ragazze di Bregoli ad andare sul +3 (14-17), grazie agli attacchi di Gicquel (5 punti nel set) e Skinner (8). Bernardi chiama il time out e, grazie ad un errore e ad un ace, riesce ad accorciare il distacco, tornando sotto break (18-19). Insiste la Reale Mutua in fase offensiva e, nonostante il secondo time out di Novara, riesce ad andare sul 19-23. Alberti la mette giù e regala 4 set ball alle ospiti. Alla prima occasione, grazie ad un mani fuori, la Fenera conquista la prima frazione (20-25). Novara scende in campo con tutto un altro piglio e parte fortissimo (6-1), realizzando 5 punti consecutivi, di cui 2 di Tolok. Allungano il distacco le ragazze di Bernardi che si portano sul 19-7 (grandissima fase offensiva col 78%). Recupera qualche punto Chieri, ma il set è ormai indirizzato appannaggio delle novaresi. Ishikawa a tutto braccio regala il 24-12 al sestetto casalingo che poi chiude con Aleksic (25-12). Dopo il secondo set da incubo per Chieri, il terzo inizia in equilibrio (8-8), poi sono le ragazze di Bregoli a portarsi sul +6 (13-19) grazie agli attacchi di Buijs, Gicquel e Skinner. Ishikawa, Mims e Bosio accorciano le distanze (18-20), ma Chieri non molla e con un doppio attacco vincente di Buijs (8 punti nel set) si porta a casa il set con lo stesso punteggio del primo. Nel quarto parziale è Novara a partire con l’acceleratore (8-1), spingendo senza soluzione di continuità, come nel secondo set, e portandosi sul +9 (22-13). Molto bene Bonifacio, Ishikawa, Alsmeier e Mims. La stessa Ishikawa mette giù la palla del 24-17 ed poi bravissima Bosio a realizzare il 25-17 con un attacco di seconda. Al tie-break è l’Agil ad andare al cambio campo in vantaggio 8-5 in virtù dell’errore finale di Buijs. Al rientro sul taraflex è ancora l’Igor Gorgonzola ad attaccare a tutto braccio e a “doppiare” le ospiti (12-6). Il matchball viene messo giù da Mims che regala la semifinale a Novara.\nNovara: Alsmeier 20 punti, muri 11 (4 Aleksic), ace 8\nChieri: Skinner 17 punti, muri 5, ace 3.\n© RIPRODUZIONE RISERVATA",
  "highlightText": "",
  "highlightTitle": "",
  "highlightThreadTitle": "",
  "language": "italian",
  "sentiment": "positive",
  "categories": [
    "Sport",
    "Lifestyle and Leisure"
  ],
  "topics": [
    "Sport->volleyball",
    "Lifestyle and Leisure->lifestyle",
    "Lifestyle and Leisure->club and association",
    "Lifestyle and Leisure->game"
  ],
  "ai_allow": true,
  "has_canonical": false,
  "breaking": false,
  "webz_reporter": false,
  "external_links": [],
  "external_images": [],
  "entities": {
    "persons": [],
    "locations": [
      {
        "name": "Treviso",
        "sentiment": "none"
      },
      {
        "name": " Palaverd",
        "sentiment": "none"
      }
    ],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-20T01:05:10.606+02:00",
  "updated": "2025-03-20T01:05:10.606+02:00"
}