{
  "thread": {
    "uuid": "70cc01bb8da3aace37cfd939be72688b9709b4a5",
    "url": "http://radiosabadell.b-cdn.net/noticia/primorac-keio-cn-sabadell-tornada-quarts-final-euro-cup",
    "site_full": "radiosabadell.b-cdn.net",
    "site": "b-cdn.net",
    "site_section": "http://radiosabadell.b-cdn.net",
    "site_categories": [],
    "section_title": "Ràdio Sabadell | Notícies d&#039;actualitat i d&#039;esports de Sabadell",
    "site_title": "BunnyCDN Node DE1-860",
    "title": "VPK Primorac Kotor - KEIO CN Sabadell | Euro Cup (1/4 tornada)",
    "title_full": "VPK Primorac Kotor - KEIO CN Sabadell | Euro Cup (1/4 tornada)",
    "published": "2025-03-20T00:06:35.910+02:00",
    "replies_count": 0,
    "participants_count": 0,
    "site_type": "news",
    "country": "US",
    "main_image": "https://radiosabadell.fm/sites/default/files/2025-03/oscar-asensio-sabadell.jpg",
    "performance_score": 0,
    "domain_rank": 1049,
    "domain_rank_updated": "2025-03-17T23:00:00.000+02:00",
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "70cc01bb8da3aace37cfd939be72688b9709b4a5",
  "url": "http://radiosabadell.b-cdn.net/noticia/primorac-keio-cn-sabadell-tornada-quarts-final-euro-cup",
  "ord_in_thread": 0,
  "parent_url": null,
  "author": null,
  "published": "2025-03-20T00:06:35.910+02:00",
  "title": "VPK Primorac Kotor - KEIO CN Sabadell | Euro Cup (1/4 tornada)",
  "text": "Primorac-KEIO CN Sabadell: apuntant a les semifinals de l'Euro Cup\nFlash plugin.\nEl KEIO Natació Sabadell ho té tot de cara per ser demà (17:30h) semifinalista de l'Euro Cup masculina per segon any consecutiu. Tan de cara que es podria arribar a permetre una derrota per set gols de diferència després de signar una de les millors actuacions de la temporada en el partit d'anada de quarts disputat fa tres setmanes a Can Llong (17-9). No obstant això, no és la idea de l'equip de Quim Colet, que sortirà a la piscina del Primorac a evitar ensurts i tenir la tarda més plàcida possible a terres montenegrines, tot esperant el resultat del Pro Recco-Vasas, d'on sortirà el seu rival, si tot va bé.\n\"Mai és fàcil anar a Montenegro i a Kotor. És una piscina amb molta història i molt difícil, però és un gran avantatge\"\nAlberto Barroso, waterpolista del Club\nDesprés de ser finalista a la Copa del Rei, el KEIO viu un moment d'impàs a la Divisió d'Honor, havent certificat ja la segona posició de la fase regular i la classificació matemàtica per a la pròxima edició de la Champions. A la màxima competició continental, precisament, ja va visitar al Primorac durant la fase de grups. En aquella ocasió, el conjunt sabadellenc es va imposar als penals (14-16).\nSense Javi Bustos ni Jan Pérez\nRespecte a aquell precedent, no hi seran Jan Pérez ni Javi Bustos. El primer continua recuperant-se de l'apendicitis que ja el va deixar fora de combat en el partit d'anada ―podria arribar a les hipotètiques 'semis' a principis d'abril― mentre que el segon va veure la vermella a Can Llong i està sancionat. Una dificultat afegida, ja que són dos waterpolistes cabdals en el joc a dos metres de l'equip, tant en atac com en defensa.\n\"Anem amb dues baixes de molt pes. Està molt bé, tenim avantatge, però m'espero un partit diabòlic\"\nQuim Colet, tècnic del Club\nEliminatòries de 1/4 de final de l'Euro Cup (tornada):\n- 17:30: VPK Primorac Kotor-KEIO CN Sabadell (9-17)\n- 19:00: PVK Jadran M:Tel Herceg Novi-HAVK Mladost (8-12)\n- 20:00: SPD Radnicki-AN Brescia (9-9)\n- 21:00: Pro Recco-Vasas Plaket (11-9)",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Sport"
  ],
  "topics": [
    "Sport->water polo"
  ],
  "ai_allow": true,
  "has_canonical": true,
  "breaking": false,
  "webz_reporter": false,
  "external_links": [
    "https://radiosabadell.fm/noticia/keio-cn-sabadell-17-9-primorac-kotor-euro-cup",
    "http://get.adobe.com/flashplayer/",
    "https://radiosabadell.fm/noticia/primorac-14-16-keio-cn-sabadell-champions-league",
    "http://www.get.adobe.com/flashplayer/",
    "https://www.radiosabadell.fm/noticia/primorac-14-16-keio-cn-sabadell-champions-league",
    "http://get.adobe.com/flashplayer",
    "https://www.radiosabadell.fm/noticia/keio-cn-sabadell-17-9-primorac-kotor-euro-cup"
  ],
  "external_images": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": null,
  "rating": null,
  "crawled": "2025-03-20T00:06:35.910+02:00",
  "updated": "2025-03-20T00:06:35.910+02:00"
}