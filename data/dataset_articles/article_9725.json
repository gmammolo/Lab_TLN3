{
  "thread": {
    "uuid": "a815cc1f8b20e59dfa2b2eceecbd2b89754a3583",
    "url": "https://www.apuntmedia.es/noticies/societat/video-veinat-afectat-l-incendi-l-avinguda-port-valencia-passa-segona-nit-fora-casa_1_1802245.html",
    "site_full": "www.apuntmedia.es",
    "site": "apuntmedia.es",
    "site_section": "https://www.apuntmedia.es/noticies/societat",
    "site_categories": [
      "hobbies_and_interests",
      "radio"
    ],
    "section_title": "Societat - À Punt",
    "site_title": "À Punt - La radiotelevisió i el web públics valencians",
    "title": "Els veïns de tres dels sis blocs afectats per l'incendi de l'avinguda del Port ja han pogut tornar a casa - À Punt",
    "title_full": "Els veïns de tres dels sis blocs afectats per l'incendi de l'avinguda del Port ja han pogut tornar a casa - À Punt",
    "published": "2025-07-10T17:29:00.000+03:00",
    "replies_count": 0,
    "participants_count": 1,
    "site_type": "news",
    "country": "ES",
    "main_image": "https://static.apuntmedia.es/clip/c1861cd5-7bae-4927-bf00-7bef7e1c0c1a_facebook-aspect-ratio_default_0.jpg",
    "performance_score": 0,
    "domain_rank": 93983,
    "domain_rank_updated": "2025-06-03T00:00:00.000+03:00",
    "licensing_agency": [],
    "social": {
      "facebook": {
        "likes": 0,
        "comments": 0,
        "shares": 0
      },
      "vk": {
        "shares": 0
      }
    }
  },
  "uuid": "a815cc1f8b20e59dfa2b2eceecbd2b89754a3583",
  "url": "https://www.apuntmedia.es/noticies/societat/video-veinat-afectat-l-incendi-l-avinguda-port-valencia-passa-segona-nit-fora-casa_1_1802245.html",
  "ord_in_thread": 0,
  "author": "À Punt NTC",
  "published": "2025-07-10T17:29:00.000+03:00",
  "title": "Els veïns de tres dels sis blocs afectats per l'incendi de l'avinguda del Port ja han pogut tornar a casa - À Punt",
  "text": "10/07/2025 - 16:29 Part del veïnat afectat per l'incendi de la tenda de l'avinguda del Port de València ha passat la segona nit fora de casa, mentre que els veïns de tres dels sis blocs afectats ja han pogut tornar a casa. Els que encara no poden tornar tardaran i ara se centren a fer tota la burocràcia necessària amb les assegurances. Mentrestant, la Policia Científica continua la investigació per a esclarir les causes del foc.\nFins ara, l'Ajuntament ha assumit el cost de les pernoctacions dels qui s'han quedat a l'hotel, però a partir d'ara hauran de ser les seues assegurances o la multinacional Tedi les que se'n facen càrrec. La majoria tenen solucions temporals, com anar a casa d'un familiar o a una segona residència. L'Ajuntament ha habilitat un punt amb advocats voluntaris experts en responsabilitat civil per a començar a fer tota la burocràcia.\nAlguns veïns continuen sense els servicis mínims i saben que la solució va per llarg. Per exemple, a Olga Sánchez, veïna afectada, la terrassa li ha caigut sencera i els bombers l'han cridat per a dir-li que l'enviaran el certificat que diu que sa casa és inhabitable. A d'altres els han dit que serà impossible tornar abans d'un mes o mes i mig.",
  "highlightText": "",
  "highlightTitle": "",
  "highlightThreadTitle": "",
  "language": "catalan",
  "sentiment": "positive",
  "categories": [
    "Human Interest",
    "Disaster and Accident",
    "Politics"
  ],
  "topics": [
    "Human Interest->human mishap",
    "Disaster and Accident->fire",
    "Politics->civil rights",
    "Politics->safety of citizens",
    "Politics->local government and authority"
  ],
  "ai_allow": true,
  "has_canonical": false,
  "breaking": null,
  "webz_reporter": false,
  "external_links": [],
  "entities": {
    "persons": [],
    "locations": [],
    "organizations": []
  },
  "syndication": {
    "syndicated": null,
    "syndicate_id": null,
    "first_syndicated": false
  },
  "trust": {
    "categories": [],
    "top_news": [],
    "bias": null,
    "source": {
      "type": null,
      "city": null,
      "state": null,
      "country": null,
      "domain_type": null,
      "agency": null,
      "organization_name": null
    }
  },
  "rating": null,
  "crawled": "2025-07-10T23:44:39.063+03:00",
  "updated": "2025-07-10T20:50:11.000+00:00"
}